Daz bůch heizzet div chintheit vnſers herren Ieſu χρ̃ι
Gnædich vnde gewaltich got
dein helig͛ wille vn̄ dein gebot
mvzze an vns allen ergen
daz wir froͤlichen erſten
Ande͛ ivngiſten vrſtende
Vn̄ zedin͛ zeſwen hende
Mit den guͦten ſiͤn erwelt
daz wir nicht w͛den verſelt
Zuͦ dem ewigem valle
da der tivel vn̄ die ſiͤnen alle
An ende v͛fluchet ſint
goteſ vn̄ deſ menſchen kint
Lazze vns deſ geniezzen
daz dv geruͦcheſt zeſliezzen
Die verſigelten porten
da von des engels worten
Diͤn muͦter kint bere wart
vn̄ belaib idoch verſpart
Der magde guldiͤn toͤr
dar nah als da voͤr
Da von der wiſſage wilē ſprach
do er den heren chvnic ſach
Varn bediv vͦz vn̄ in
daz nimmer menſchen ſin
Chvnde vol errechet han
ez enhet diͤn gotheit getan
Alſo troͤſt ich mich zegwinne
des heligen geiſtes minne
Daz ſi mir zeſtaten chomen
wan ich vil diche han v͛nomen
Vn̄ iſt mir wizzenchlichē chvnt
daz manech ſvndig͛ mvnt
Die warheit fvr brachte
der er doch nie gedachte
Dvrch deheinen diͤnen willen
als wir leſen von ſibyllen
Vn̄ an dem buͤche ander ſwa
von dem biſchof cayfa
Der wiſſagte bediv warheit
auch haſtv vns herre fvr geleit
Indiͤnem ewangelio
daz wiͤſt vn̄ lert vns alſo
Daz wir vor allen dingen
nach diͤnem riche ringen
Vnt ſwer ze dem erſten dar vmbe bite
daz im werde da mit
Daz ander allez gegeben
daz bezeichent ditz vnſtæte leben
Der ienz erwirbet d͛ hat ditze wol
die rede man ſus v͛uahen ſol
Swer alſo wendet ſiͤnen mvͦt
daz in daz allez dunchet guͦt
Swaz im got zegnaden giͤt
der wartet niwan der ziͤt
Wanne im werde geſeit
daz da wirtſchaft ſiͤ bereit
Dar wir alle ſiͤn geladet
vn̄ doch dem armen ſchadet
Daz er ſo niht gechleidet iſt
daz in der wirt vnſer herre chriſt
Dvlten welle dar inne
daz gewant iſt div minne
Andie nieman mach geneſen
noch enſol zevron tiſche weſen
Der nach dem ich einer bin
wand ich ie want miͤnen ſin
Zeder w͛lde lon vn̄ niht nah got
luge ſchimph vn̄ ſpot
Dar vͦf ſtunt aller miͤn gedanch
div wile divht mich vil lanch
Swa man die warheit las
od icht von got zereden was
Swie gerne ih nu wider cherte
vn̄ im ſein lop gemerte
So irret mih div gewonheit
want ih ouch von der vppicheit
Mih vntz her von chinde fleiz
ob ih nv icht guͦtes weiz
Daz ih des niht vol bringen chan
mir chom zehelfe dar an
Siͤn chraft vn̄ ſiͤn lere
durch ſiͤner mvͦter ere
So rvch er mir geſtungen
daz hertze vnt die zungen
Dar machent gereit
daz ih von ſiͤner chintheit
Alſo geſprechen mvͦzze
ſwa mih der werlde ſvͦzze
Vͦf ander rede geſchvntet hat
daz der mit dirre w͛de rat
Daz zeſagen het gedaht
des was ein teil her fvr braht
Mit tivſchem getihte
ſo daz ihſ zemiͤner phlihte
Deheine wis niht moht entweſen
ſwer ie gehort oder hat geleſen
Von vnſer froͮwen ein liet
da meiſt͛ heinrich an beſchiet
Vm ir muͦter ſant annen
wie ſi von drin mannen
Dri edel toͤhter gebar
vol chomen aller tuͦgende gar
Div froͮwe hete v͛nomen
daz von ir ein ein toht͛ ſold̉ chomē
Daz ſiͤt an ir bewæret iſt
vnſer herre ieſus chriſt
Vnt div maria hiezze
man ſagt daz ſi ſie liezze
Nennen alle drie
geliches namen marie
Er beſcheidet vns mære
von der meide here
Wi ſi zv dem templo wart gezogen
da chvnige vn̄ herzogen
Vnt ander edele herren
nahen vnde verren
Ir tohter bæten leren
ſwaz ze zvchten vn̄ ze eren
Vnt zewibes tugende gezoͤch
div reine nie von danne gevloͤch
Si gevienge ſiͤn indaz beſte teil
want ſi het daz heil
Vnt von got die ſinne
daz ſi ir meiſterinne
Vmbe ir vnzuht nie geſluͤch
ſi was ot ſælich genuͤch
Wie ez ſiͤt dazvͦ quam
daz ſi ioſeben genam
Daz verſwige ih hie durch eine liſt
want ez vor mir getihtet iſt
Ich velſchet miͤne chvnſt dar an
ſwelh materie ein ander man
Den livten hat gemachet chvnt
wold ih die tihten ander ſtvnt
Vnt wer ouch zelenge
ein buͤch heizzet daz anegenge
Swer des mæres irre gat
d͛ ſuͤch iz dar an wand ez da ſtat
Do ditz alſo was chomen
als ir diche habt v͛nomen
Daz ioſep der guͦte man
vnſer froͮwen gewan
Mit lozze alſ div ſchrift ſaget
da nam der alte die maget
Mit rede erz doch alſo beſchiet
als im ſiͤn wiſheit geriet
Ich han einen alten liͤp
ſo iſt diſiv froͤwe ein ivngez wiͤp
Vnt enbin ir niht ze mazze
vil gerne ih ſie erlazze
Des daz da heizzet bi gelegen
wil aber ſi ir zvchte phlegen
So daz ſi chivſche beliͤbe
ſwaz ein man ſiͤnem wiͤbe
Ander triwen leiſten ſol
daz tvͦn ih g͛ne vn̄ wol
Ob aber ir muͦt alſo ſtat
daz ſi elicher hirat
Doch niht entweſen wil
ſo teil ih ir ein ander ſpil
Ich han zwene ivnge man
biderbe vn̄ wolgetan
Div ſint bediv miͤne chint
vnt waiz wol daz ſi edel ſint
Der neme ſi ir einen
dannoch wil ih ir beſcheiden
Der triwen d͛ ih ir ſchuldich pin
alſo fvͦrt er ſi hin
Inſiͤn hous ze nazaret
da div ſtat noch hivte leit
Uſer froͮwe bat ir do
drie magde vz dem templo
Chivſche vn̄ guͦte
ze vrchvnde vn̄ zehuͦte
Hin haim lazzen mit ir
ioſep ſprach die bevelhet mir
Ich wil ſi wol beraten
die herren daz g͛ne taten
Alſus fvr daz geſinde hæim
des alten triwe da wol ſchain
Daz er ir nah ir willen phlach
do ſi g͛ne an in lach
Daz vertrug er gar an neit
dar nah vber vnlange zeit
Chom von ein͛ froͤmden ſtat
ein man der ioſeben bat
Daz er siͤn guͦt næme
vnt mit im heim quæme
Wan er chvnde einen liſt
der harte guͦt zehelfen iſt
Dar vmbe bat er in da hin
do bevalh ioſep den meiden drin
Vnſer froͮwen in ir phlege
vnt fur mit in vfter wege
Nu er hin geſcheiden iſt
nu ſtunt daz vnlange vriſt
Vntz daz div maget reine
eines tages alterſeine
ze einem brunnen wazzer nam
do ſi die botſchaft vernam
Von dem engel frone
der gruzte ſi ſchone
Er ſprach aue Maria
vnt andriv wort div wir da
Anden buchen han geſchriben
div rede iſt vns chvnt beliben
vn̄ v͛nemt and͛ die ih iv ſage
dar nach an dem næhſten tage
Do het ſih aber div guͦte
durch geiſtliche huͦte
In einem gademe verſpart
vnt wande wol han bewart
Daz iemen dar in moͤhte chomen
vnt het ir ein werch genomen
Von ſiͤden vn̄ von golde
als ſi beraiten wolde
Einen phelle zuͦ dem templo
dar vmbe ſtvnt ih alſo
Daz er ir was geuallen
vor den meiden allen
Mit lozze als ih die warheit las
dannoch do ſi bi in was
Dar ob ſaz ſi vnt worchte
vil gaheſ chom ir ein vorchte
Want ſi gedaht an anderſ niht
ein engel ſchoͤne vn̄ lieht
Erſchein ir da ſi da ſaz
div froͤwe deſ werches v͛gaz
Vn̄ enphielen ir die hende īdie ſchoʒ
vil ſere ſi dar inne v͛droʒ
Wan ſi wante ez wer ein man
d͛ engel ir die ſorge benam
Vnde troſte ſi iſa
er ſprach niht fvrhte dir maria
Ich ſol dir vreude chvnden
dv haſt genade fvnden
Ze got d͛ ih dih wil weren
dv ſolt enphahen vn̄ gewerē
Einen ſvn der heizzet emanuel
ſus ſprach d͛ engel gabriel
Div froͮwe antwurt im do
ſag an wie redeſt tvͦ ſo
Engel himeliſcher bote
ih gihes hinze nimā wāzͤgote
Daz ih nie mannes teil gwan
vn̄ ſoͤlcher dinge nie began
Da von ih chint ſolde tragen
frowe daz wil ih dir ſagen
Du ſolt ez wol gelouben mir
d͛ heilige geiſt chvmt zuͦ dir
Vn̄ beſchetwet dih deſ obriſtē chraft
alſo wirſtu berhaft
Der dih zemuͦter hat erchorn
vn̄ von dir wil w͛den geborn
Der iſt menſch vn̄ got
ſi ſprach nu w͛de ſiͤn gebot
An mir als du haſt geſeit
ih bin ſiͤn vro vn̄ vil bereit
Mih dunchet des niht zevil
des er mit mir beginen wil
Div rede da mit ende nam
vnt ſchiet der engel alſo dan
Daz aber div maget eine ſaz
d͛ worte ſi einez niht ver gaz
die meide die ir ſolten phlegen
Die weſſen niht vmbe ditze dinch
vntz der gotes hælinch
Selben wart offenbære
ane ſiehtumes ſwære
Truch ſi in vntz andie zeit
daz von rehte geleit
Ein iglich wiͤp div ſwang͛ iſt
phlegen al die vriſt
Die engel mit grozz͛ huͦte
do die meide guͦte
Diſe groziv geſchiht
betwungen ſine vragten niht
Wa von ez wære geſchehen
wan ſi heten wol geſehen
Daz ir die engel brahten dar
von himel die liͤpnar
Ir ſpiſe ſi vil chleine noͤz
si erchande ſih aller ſvnde bloͤz
Do ditz alſo ergangen was
do het ouch zacharias
Vn̄ ſiͤn wiͤp froͮwe eliſabeth
als ez an den buchen ſtet
An got ſo lange gegert
daz ſi nu waren gewert
Eines chindes daz div vrowe truch
ditz was ovch wunderlich genuch
Wan ſie het daz alter vber chomen
vnt der iamer benomen
Vrivde vnt werltliche gir
ern hete īſiͤner ivgende von ir
Niht erben gewunnen
vn̄ hete ſih nu v͛chvnnen
Do ſi begvnden alten
doch het in got behalten
Dem elliv dinch vil mvgelih ſint
iohannē daz vil heilige chint
Div reine muͦte vn̄ maget
do ir ditz wund͛ wart geſaget
Von froͮwen elẏzabete
daz ſi enphangen hete
Vn̄ chindes wære ſwanger
done beit ſi niht langer
Si chom dar vn̄ gruzzte ſie
div frowe ir niftel enphie
So daz ſi nimmer chvnde baz
ſi ſprach owe waz meinet daz
Daz meines herren muͦt͛ geruchet
daz ſi mih heime ſuͦchet
Der eren dunchet mih ze vil
ſih vrevt miͤn chint vn̄ vb͛ ſpil
Swie ih iz noh vnd͛ brusten trage
mih dunchet daz im wol behage
Din chomen vn̄ doh all͛ meiſt
des lieben chindes deſ tv treiſt
Diche was vor lange gedaht
e zacharie wurde braht
Von dem engel daz mære
daz von in chvmftic wære
Ein wiſſige als elẏas
den got do er vil ivnc was
Siͤne tovgen wizzen liez
vnt ovch diſem chinde gehiez
Daz er im ſider leiſte
er wurde vō dē heiligē geiſte
Erfvllet inder muͦter
ſolhiv wunder tvͦter
Dem niemā miſſetrowen ſol
daz ſchein an ſant iohannē wol
Want er in alſo erzvnte
daz er mit worten chvnte
Den er ſiͤt menſchlichen ſach
er zaigte an in vn̄ ſprach
Mit ernſthaftem muͦte
ditz iſt daz lamp von dem des pluͦte
Div werlt wirt ane ſvnde
dannoch ander vrchvnde
Sprach der tovffære
von ſime ſchephære
Der da nah mir chvmftic iſt
der was vor mir do meint er chriſt
Nv beleibe wir der rede hie
vn̄ chomen hin wider an die
Die wir da vor liezzen
nieman ſol des ver driezzen
Ern vriv ſih der wnne
div ſih vnder dem ſæligem chvnne
chvchte vnt wert lange
mit einem froͤlichem ſange
Des man noch zeallen veſpen phliget
da man an got cereht diget
Ein ſalme heizzet magnificat
da mit begunde ſi ander ſtat
Got ſtarche loben vn̄ eren
do nanne wolte cheren
Div maget vn̄ heim zuͦ ir hovſe varn
ſi bat ir mvͦmen got bewarn
Nu bevalh ovch ſi div guͦte
dem heiligem geiſt inſein huͦte
Elyzabeth beleip da
vnt div maget maria
Gahte heim vor der naht
nu het auch ſchiere vol bracht
Ioſep ſiͤn werch des er phlach
vnt nahent vaſte der tach
Daz ſi ſolde geneſen
er was nivn manen geweſen
Do er heim chom vn̄ ſi dort vant
vor laide zarter ſiͤn gewant
Vn̄ weinet ummazzen ſere
dauid endorft niht mere
Obſaule vn̄ ionatha dagen
die zegelboe wurdē erſlagen
Denne ovch dirre guͦte man
daz wazzer im vō hercen ran
Vō den ougen vber die wange
er ſprach owe daz mih lange
Der grimme tot hat geſpart
vn̄ daz ih ze dirre werlt ie wart
Vͦf ſolhe hunde geborn
ih han alle miͤn ere verlorn
Wie ſol ih zv dem templo chomen
ih weiz wol ditz hant v͛nomen
Vnſer ewarte
die ſtraphent mih vil harte
Als ih des wol wert bin
war tet ih allen miͤnen ſin
Do ih mih d͛ frowē vnder zoͤch
miͤn heil die vngebærde vloͤch
we mir armen dirre not
daz ih ſo diche ſchame rot
In miͤnem alter w͛den muͦz
des enwirt mir e niht laid͛ buͦz
Want nah dem tode īdem grabe
doh ſorg ih daz miͤn ſele habe
Chvmber vmbe diſe miſſetat
die ditz wiͤp begangen hat
Ez tuͦt mir von ſchulden we
want ih engeſach nie me
Maget ſo rehte wol gebaren
vn̄ die meide die bi ir waren
Die habent mih ſere betrogen
ſi dovchten mih ſowol gezogen
Vn̄ ſi ſelbe ſo ſtæte
daz ſi imm͛ iht getæte
Wider ir ere vn̄ wider mich
herre got erbarme dich
Vber ditze helfoſe wiͤp
mih riwet ir ſchoͤner liͤp
Swaz mir ſelben ſchvl geſchehen
ſone muͦz ich niemer geſehen
Daz ſi inſolher ſwære
vor dem richtære
ze deheiner not rede geſte
ich getroͮwe dir h͛re daz ich e
Von dirre werlde ſcheide
miͤne vriwnt habent an diſē leide
Immer itwiz genuͦch
mit den fivſten er zedē h͛cen ſluͦch
Manigen vngewgen ſlach
vntz daz er nach fvr tot lach
Die froͮwen wurden gewar
vn̄ chomen ellende dar
Alſus troſten ſi in do
Gehabet ivh wol im iſt niht ſo
Als ir da wænet vmbe die maget
ir habet zeſere gechlaget
Si iſt chivſche vnt ræine
vnt gewan nie niht gemæine
Mit ſchanden od mit ſvnden
daz welle wir vrchvnden
Hat aber iv ieman geſeit
vnt beſtæten mit der warheit
Von ir anders danne guͦt
der livget vn̄ ir miſſetuͦt
Daz ir ſi velſchet ane ſchult
vnt ſo michel vngedult
An iwern liͤbe lazzet ſehen
ſiͤt ir niht arges iſt geſchehen
Ioſep da wider ſprach
daz iſt ein niwer vngemach
Vber ander niwe ſwære
erchennet ir mih ſo alwære
Vnde ſo gar an ſin
nv ſehet ir daz ich gra bin
Vnt verre alter danne ir
wer chunde daz ende ſagē mir
Daz miͤn ovge geſihet
get wider vn̄ mvet mih niht
Mich ſol daz immer riwen
daz ich hinz iwern triwen
Miͤn alſo gar verlie
war vmbe herre ir wurdet nie
Von uns an icht geſwachet
ian wærez niht gemachet
An ir mit boͤſen ræten
ieht daz wir daz taten
Ia ſo ih mih reht enſtan
ſi het ez nimmer getan
An iwer geſchæft vn̄ iwern rat
h͛re der mit ir geworben hat
Dane frumet dehein hvete fvr
noh ſloz noh rigel noh tvr
Wer moͤcht der frevel ſiͤn
der mir die herberge miͤn
Nah dir getoͤrſte brechen
od waz ſold er an mir rechen
Siͤt ih nieman viͤnde han
h͛re ir ſchvlt ez and͛s v͛stan
Swaz ir da ſeht daz iſt von got
irn hat wan er vn̄ ſiͤn bot
Niemā anders gephlegen
ſi iſt eine gelegen
Iariach ir ſiͤt betrogen
ſih hat etwer an gezogen
Engels bild̉ vn̄ namen
der vns ſchade vn̄ ſchamen
Gefrumet mit ſiͤnen liſten hat
ih geloube wol daz iwer rat
Dar an genuch vnſchuldich ſi
in ein gadem daz ſtunt da bi
Da vloch der chlagunde man
vntz er den froͮwen entran
Da verſpart er ſih inne
vn̄ traht inſiͤnem ſinne
waz er zeworte moͤchte han
er wolde ſiͤ tovgenlichen lan
Nah rate er hintze himel rief
vntz er inden ſorgen entſlief
Vor got war ſiͤn gebet v͛nomen
vil gahes was ein engel chomen
Du ſolt den vngedanch bewarn
er ſprach ioſep dauides barn
Tuͦ dich diͤner ſorgen abe
Mariam diͤne chonen habe
Alſo du ſiͤ haſt enphangen
ſwaz an ir iſt ergangen
Daz hat d͛ heilige geiſt getan
do er waht er vn̄ liezze den archwan
Vnt wart vmmazen vro
zv den froͮwen gie er do
Vnt frevt ſih ſtarch mit in
vnt chomē mit ein ander hin in
Du div guͦte an ir bete lac
wan ſi ſelten iht anders phlac
Div ſvzze ane gallen
er begunde ir zefvzzen vallen
Vnt chuſt ir weinunt andie chnie
daz ſi im die ſchulde verlie
Er wande ſi wer im zeveh
durch daz er ſie vnrechte zeh
Vn wande ir hulde han verlorn
doch was ſi ſenfte vn̄ ane zorn
Nv wart den ivden ze mære
Daz ioſep chomen wære
vnt Maria trvg ein chint
do waren ſi alſo ſi hivte ſint
Vntriwen vn̄ niͤdes vol
ſi ſprach vnſer meiſterſchaft ſol
Andiſem altem manne ervarn
dem and͛s niht wan durch bewarn
Diſiv froͮͮwe bevolhen wart
wie er ſih alſo habe bewart
Man ſol in noͤten ſagen
die rehten warheit bi wem ſi t̃ge
Wand iz dem alter niht enzimt
ſiͤn zucht ein boͤſez ende nimt
Der biſchof hiez abiathar
der ſante nah ir rate dar
Vn̄ hiez in balde fvr ſih chomen
er ſprach ioſep wir haben v͛nomen
Daz Maria ſwanger ſie
vnt wenen des du ir biͤ
An ir willen habeſt gelegen
iz wære an ir danch geſchehen
Vn̄ wellen hintz der ſelben iehen
Mitwelher rede daz geſchah
daz ſi manigen man verſprah
Iunge alte vn̄ riͤche
dir an allen wis vngeliͤche
Vn̄ ſih an diͤn alter lie
vmb anders niht wan daz du ſie
Mit triwen ſolteſt bewarn
nv iſt ir vbel mit gevarn
Vn̄ dih ſelben miſſehalten
daz man vber dih ſo alten
Soͤlh dinch nv rihten ſol
daz ſtat vns and͛s danne wol
Der vnu͛zagte ſprach do
ihen fvrchte iwer dro
Niht tiwer als vmb ein har
wan diſe rede iſt war
So ſolt irs richten vb͛er mih
ſwie div e gebivtet ſo wil ab ih
Dar an deheine ſchulde han
nv ſchvlt ir mih mit iv lan
In miͤnen eren geneſen
heizzet iwer decerte leſen
Swaz mir zetvͦn geſchiht
Daz ih mit dirre inciht
Vnſchulde mit der warheit
des bin ih hie zeſtete bereit
Nv was nahen da bi
intemplo domini
Ein wazzer daz ſo helich was
vn̄ einen ſalm dem man dar ob las
Swer vmb deheinen archwan
ze notrede ſolde ſtan
Als er des wazzers getranch
ſo gie ein ſchoͤn vmbe ganch
Vm den vronen altare
obieman ſchuldich wære
Daz wirt da zeſtat chvnt
gie er dar vmbe ſibenſtvnt
Swelhem ab dar an gebraſt
dem erteilten ſi daz der ſchvlden laſt
Dv vnirre ſam en vart
het ge irret vn̄ vor geſpart
Dar droten ſi dem guͦten man
er ſprach ih enzweivel niht dar an
Mir helfe got nah der warheit
ſiner winſter hant den ſchilt treit
Zeſchermen der vnſchuldich iſt
vn̄ der ane valſchen liſt
Rach vber ſiͤnen vient gert
des treit ſiͤn zeſwe daz ſwert
Daz merche wir an ſuſannen
div von zwein alten mannen
Freiſlich wart an gelogen
vn̄ fvr geriht gezogen
Wir wizzen wol wie ez ergie
ſi chom wol hin vnd̉ man vie
Die ungetriwen alten
wan ſi ſelbe valten
Mit valſchem vrchvnde
dv ſi die gelogen ſvnde
Vͦf die erzivget han
alſo mag ez mir ergan
Mvet mih iemā durch haz
dē bechere got daz er ſih baz
V͛denche vnd̉ ſin niht me tve
daz wil ih wære got iezve
Sorgen zemazzen
wold er mihs erlazzen
Ir da von ſo vil gereit
daz ih doch der warheit
Vngerne tæt deheinen chranch
er nam daz wazzer vn̄ tranch
Vnt gie vmb alſ er ſolde
er wær ſwi diche er wolde
Dar vmbe gegangen
ditz wart im vervangen
Durch ein michel zeichen
vn̄ begunde ein lvzel weichen
Der ivden herze daz e was
ſcherphe vn̄ h͛te dann ein glaſ
Sie erchanten ir ſchulde
vn̄ vorchten goteſ hulde
Andem herren han verlorn
vn̄ baten in daz er den zorn
Næmelih durch got verchvre
vn̄ braht Mariam dar fvr
Si mus ſicherliche iehen
wa von daz wære geſchehen
Daz ſi chint gebære
ſiͤt er vnſchuldich wære
Iz wart nah ir gegangen
div da was bevangen
Mit chinde ane mannes teil
d͛ ſvndigen troſt d͛ ſæligen heil
Gnade vber gulde
vnſer erben ſchulde
Wariv ſvnærinne
der engel chvniginne
Div chom da fvr gerihte
zv ir viende geſihte
Die ir manige lage
mit varlicher vrage
ze v͛dampnen heten geſtalt
da ſtunt div maget ingot balt
Sie ſprach ir h͛rren waz welt ir miͤn
ſag an wes iſt daz chindelin
welhez mæint ir
do ſprachen ſi zuͦ ir
Daz du da treiſt
ſwie vngerne du ez ſeiſt
wir wellen iz wizzen wer er ſi
der dir hat gelegen bi
Triwen ih chan ivſ niht geſagen
bi wem haſtu ditz chint getragen
Od w͛ iſt ſiͤn vater vnſer h͛re got
ah ah armiv wil hein ſpot
Ern phliget mit wiͤben ſolhes niht
ſo man an diͤnem liͤbe ſiht
Du maht vil liͤhte engelten des
daz dv in ciheſt du weiſt weſt
Ih zeih in des daz war iſt
wie daz dv ſiͤn zevater gihſt
Diͤnem chinde ia daz iſt gelogen
des ſwer izn iſt ir ſiͤt betrogen
Ich bringez ſwie ih ſol
wand ih mit im ſelben wol
Die warheit erzivge
daz ih niht en livge
wil du la hie zeſtet
ſo tvͦ alſ ioſep da tet
Laz vns die warheit ſehen
ſo mvg wir dir nah iehen
IR habet wol v͛nomen daz
wie Ioſep geriht noh michls baz
Gerihtet bi div reine meit
daz ſi niht war was angeſeit
Doch ſi der ſchulde gelich gie
ſone wart ſo chleine ſchulde nie
Da von ſi ſchuldich ſchine
ir vnſchulde half ir hine
Sus ſchiet ſi mit ir vrivden dan
vn̄ ioſep anſvnde ir man
Nu teilt ſih der ivden ſin
vnt wart groz murm̃ vnd͛ in
Ir iegelich redet beſunder
vm ditze ſelbe wunder
Als man zeſoͤlhen dingen ſol
einer vbel der ander wol
Nu het auguſtus geſant
d͛ cheiſer von rome indaz lant
Brief vn̄ ahtbere boten
vn̄ gewaltichlichen geboten
Daz man die livte alle an ſchriͤbe
vn̄ deſ niem̄ ledich beliͤbe
Siͤn eins wurde zerome braht
nv wart ditz alſo bedaht
Vn̄ durch gewarheit vͦf geſat
ir ieglich chom in die ſtat
Danne er von burte hiezze
vn̄ ſih da an ſchreiben hiezze
Ioſep vnde ſiͤn chon
dine wolten ſi niht da von
Deheinen wis zihen
noh dem rehte enphlihen
Er was von betlehem geborn
al da het er im erchorn
Zeleſten ſwaz er ſolte
div froͮwe daz ſelbe wolte
Dar hub er ſih vn̄ ſi mite
als ein wiͤp div alle ir ſite
Hat gewendet zegote
vn̄ von ir mannes gebote
Nie geſchiet ein halben tach
der zuht diſe froͮwe phlach
Sine fvren niht mit ſchalle
Als die richen alle
Si furen mit gedulticheit
Div froͮwe ovf einem eſel reit
d͛ h͛re gie vn̄ traib ein rint
Des er in beiden vn̄ fur daz chint
zezinſe hete gedaht
Swenn iz zder wurde braht
ſus het er ſi inſein͛ phlege
Do ſi alſo waren vͦf dem wege
Do ſprach div frowe ze dem man
eins dinges ih mih v͛ſtan
Vn̄ en wæiz waz iz bedivte
ih ſih zwæir hande livte
Harte vro die einen
die andern ſere weinen
Nine v͛ſah der alte ſih
wer got riet fvr dih
la mvzige rede beliben
iz zimt niht guten wiͤben
Als er ditz wort vol ſprach
einen engel er vor im ſten ſah
Der ſtraphet in dar vmbe
er ſprach dv redeſt als ein tumbe
Iz iſt war daz ſi da ſihet
den ivden zewæinen geſchihet
Ir dinch gezivhet nu alſo
die heiden ſchrient dar vmbe vro
Daz in ir gelvke nahet
daz heil vn̄ von diſem gahet
Nu waren ſi nahen bi d͛ ſtat
div froͮwe ir ab helfen bat
Wan ſi ſih wol des enſtvnt
alſo div wiͤp von rehte tvnt
Daz ir ziͤt nahen wære
ditze was ioſep ſwære
wan er da ninder ſah
hovs noh wiͤp noh d͛heinē dē gemah
Des zv der not bedvrfen ſol
wan da bi ī einem b͛ge ein hol
Vinſter vnt niht zevollen wiͤt
doch enmocht er and͛ ſelben ziͤt
Einer bezzer chemnaten
die froͮwen niht beraten
Selb er ir dar in truch
der betwate genuch
So er ſiͤ beſte mochte han
vnt wolt des niht lan
Er bett ir mit ſin ſelbes hant
vih vn̄ der mazze gewant
Des man da inne enb͛n mochte
vnt zu ir gemah niht tochte
Daz muͦs vor der tvr ſten
nv bat er ſi dar in gen
Vn̄ half ir gvtlich dar in
vn̄ ſih nah gelabte hin
ER het mag inder ſtat
die er ſvmelich bat
Daz ſi durch in chomen dar
da ſiͤn frowe gebar
Daz ſi ſiͤ beruchten wol
ſo man wiͤp zechintpette ſol
Da dient er immer vmbe ſiͤ
ſalome vn̄ zeloni
Zwo die beſten von d͛ ſtat
die gew͛ten den h͛ren des er bat
Si furen mit im da hin
vn̄ brahten all͛ ſlacht mit in
Spiſe alſ ſis wolten laben
vn̄ ander daz ſi ſolden haben
Swi ſi dort eine læge
Vn̄ niemā was d͛ ir phlæge
Vnſer herre got der guͦte
d͛ ſchuf ir ſolhiv huͦte
Daz ſi vil ſamfte genas
d͛ engel eī michel menige was
Die d͛ ammen reht begiengen
hie enerde ir herren enphiengen
vnder chintlichen iaren
vor dem ſi zehimel ewich waren
Daz hous daz was ouch vinſter e
nu ſchæin dar in lihtes me
Als ih ez wol gelichen mac
den ob ſiben tage an einen tac
Ir ſchæin behalten haten
unt mit gemæinen raten
Sunne vn̄ mane
vn̄ die ſterne nebeles ane
wurden vmb liͤht en ein
noh liehter ez dar inn erſchein
Daz was zewund͛n niht
vm daz ewige liͤht
Ein lieht dem liehtes nie gebraſt
aller lieht ein vber glaſt
Dem dehein lieht mach gelichen
vner loſchen ewichlichen
Daz lieht im ſelben hie
nu ſeht wa der wirt her gie
Mit ſinen liͤben geſten
ſi ſahen da inne gleſten
lieht deſ ſi waren vngewon
vn̄ erchomen vere da von
Ir itweder wolt dē andern lan
fvr gen vn̄ ſi hie vor ſtan
Vntze ſi gehorte mære
waz anders da inne wære
Salome belæip vor der tvͦr
zelone volſchlichen fvͦr
Mit ſorgen indaz gadem gie
nah wibeſ ſit ſi enphie
Div froͮwe vnd͛ ir chindelin
ſi bats willochomen ſiͤn
Nulaht ſi vn̄ dancht ir
daz wiͤp ſprach frowe wan ſaget ir mir
Mih wundert ob iv iht we ſi
næin mir entriwen zeloni
Ir ſiͤt doch iezu geneſen
ſold ih da von ſiech weſen
Ia ſo iſt vnſer wibe ſite
daz ir genuge choment da mite
Deſ leibeſ in vil grozze not
genuge ligent da von tot
Ih wande iz wær iv anderſ chunt
triwen ih en wæiz ih bin geſunt
Froͮwe ih wæne ir triget mih
du biſt doch wiſer dann ih
Ginch her grͤif an miͤnen liͤp
daz tuͦn ih gerne ſprach daz wiͤp
Siͤt ir mirz habet erloubet
ſi græif ir andaz houbet
Vn̄ ſuht her vnt dar
vn̄ nam vleizzechlichen war
Wes die ader phlagen
ob ſi ſlvͤgen oder ſtille lagen
Do ſi da ſiecheſ nine vant
ſi lie ſleifen ir hant
Vnt greif inmanig ende
hals arme vn̄ hende
Darnah an die brvſte
die vant ſi zericher chvſte
Mitmilche beraten harte wol
als von rechte chindͤs muͦter ſol
Daz hertze dar vnder ſanfte lac
ſine græif ouch dar vnd͛ dͤheinē ſlac
Dar an dehein ſiechtuͦm ſchin
nv græif ſi mvzzechlichen hin
Vber den bouch an div bæin
do da niht vngeſundeſ ſchæin
Do ſucht ſi anden fvezzen
da nant ſi der ſvezzen
Zerechte warm chalt noh hæiz
nu ſprach daz wip ih en wæiz
Weſ ih hiervmbe ſol iehen
hie iſt ein wunder geſchehen
Diſe froͮwe iſt maget vn̄ hat eī chint
ir brvſte wol beraten ſint
Von milche mit grozzem vollen
ir liͤp iſt ir vmbewollen
Ir chint vater nie gewan
dehein irdiſchen man
Wart ie von got chint geborn
ſo hat er ditz reht erchorn
Wan ih ſo ſchoͤnez nie geſach
ditze hort ſalome vn̄ ſprach
Weiſtu liebiv waz dv ſæiſt
vil ſere wid͛ den gelouben ræiſt
Solhiv dinch vmmvglich ſint
nu ginch her ſih muͦter vn̄ chint
Schoͤwe ſelbe die warheit
ob ich dir rehte han geſeit
Div froͮwe erbaldete do
vnt gie dar vn̄ vant alſo
Als div het geſaget
reiniv muͦt͛ vn̄ maget
Wart menſch vn̄ got
noch wande ſi allez iz wer ein ſpot
Vntz daz ſi die warheit baz ervant
wan alſo ſi dar reichte mit d͛ hant
Vn̄ wolte greiffen an ſi
alſo da vor zeloni
Mit guͦter andaht tete
nu erchrumpte ſa zeſtete
Div hant zuͦ dem arme
vn̄ begunde div vil arme
Schrien vn̄ wæinen
owe waz ſol ditz mæinen
Daz ih helfloſez wiͤp
alſus verlivs minen liͤp
Herregot erloͤſe mich
dv wæiſt wol daz ih wid͛ dih
Vil ſelten ie geworchte
ih was durch dine vorchte
zechirchen nacht vnt tac
ſit ih der w͛lde ſo gar v͛phlac
Daz miͤn lieb͛ vater v͛ſchiet
nah miͤnen ſtaten ih geriet
Arme vn̄ ellende
Dem racht ih miͤne hende
Ich berucht ſi mit gemache
vnder miͤnen obedache
Mit trinchen vnt mit ezzen
alſus han ih beſezzen
Daz wæiſtu h͛re got fvr war
minen witwen ſtul ſiben iar
An alle miſſewende
ach ach wi ih nu ſchende
Min vrivnt vn̄ miͤn chvnne
die mvzzen arme wune
An miͤnen liͤbe nu ſehen
ih bin zebarmen nu geſchehen
Den ih vil wol genozte e
owe mir armen ach ach we
Deſ ſchaden d͛ ſchanden vn̄ d͛ not
daz mih der gemeine tot
Nih ſchoͤne von d͛ werlde nam
nu muz ih chrump vn̄ lam
Miͤn leben alſo triͤben hin
niem̄ wart armer denn ih bin
Nv ſeht wi zeloni ſach
Einen engel der wid͛ ſiͤ ſprach
Bit daz wiͤp geloubich weſen
ſi mag noh harte wol geneſen
Nine v͛zweivel an got
vn̄ wizze daz ſiͤn gebot
Elliv dinch niht vmmvglich ſīt
bervret dirr meide chint
Mit ſiner heiligen hant
ir leme vn̄ ir gegihteſ bant
Si iſt geneſen geloub mirz
nu getrvwe got vnt rat ouh irz
Div frowe alſo bewiſet was
lerte iene daz ſi genas
Do ditz allez ergie
vnt ſiͤ der ſiechtum verlie
Nu lobten ſi got beide
daz ſi von hertzen leide
Siͤn genade het enbunden
an den ſelben ſtunden
Begunden ſi hoͤren
von dem himeliſchen choͤren
Gloria inexcelſis d̉o
daz bedivtet ſih alſo
lob indem himel gote
manich engel vrone bote
vol bracht daz geſanc
dane douht die wile niem̄ lanc
Nu habet ir wol v͛nomen
daz von Romæ waren chomen
Bediv brief vn̄ boten
vnt heten vber al geboten
Daz man dem cheiſer ſande
den gelt von dem lande
Deſ was ein chreftigez magen
des volcheſ indie ſtat geſlagen
Die ſih da ledigen wolten
dar vmbe ſi niemen ſolten
Daz dehæin vih inder ſtat belibe
ſi ſchuffen daz ez tribe
Zevelde vn̄ ſin hvten wol
div ſtat elliv livte vol
Sie wellten zv d͛ hvͤte
piderbe livt vn̄ guͦte
Die ganzer triwen wielten
vn̄ ez alſo be hielten
Daz ez allez wider chæme
vn̄ dehein ſchaden næme
Von wolfen noh von dieben
durch der geſte liebe
So næmen ſih ez an
vn̄ tribenz durch behalten dan
Si ſuchten guͦte weide
nu erſchæin in vͦf der heide
Ein lvtzel e ez tageteͤ
ein engel der in ſagte
Daz chriſt geborn wære
der wnnechlichen mære
Wart groz vrivde vnd͛ in
vn̄ cherten nah dem ſchalle hin
Da die engel mit geſange furen
vil ſchiere ſi er furen
Die warheit ane lougen
vnt ſahen mit ir ougen
Inmenſchlichem bilde
dem walt vnt gevilde
Wſt vn̄ bow iſt vnd͛tan
vn̄ daz mer alſ ih gelouben han
Der himele hat beſezzen
gewegen vn̄ gemezzen
Abgrvnde vn̄ itwage
ſi iehent daz er lage
Inchintlichen banden
ſine gotheit ſi erchanden
Andem engeliſchem lobe
d͛ ſwebt ein michel teil dar obe
Vnt lobten ir ſchephære
ſwi er hi en erde wære
Siͤn alter doch en machte
nieman zeganzer achte
Den iaren ge liͤchen
wan er ewe chlichen
An anegenge iſt vn̄ ane drum
inprincipio erat verbum
Daz iſt ein wort von anegenge
ſiͤn genade vns deſ v͛henge
Daz wir ſo v͛triben daz leben
daz er vns daz ewige mvzze geben
Ditz was e lange bedacht
daz ſiͤn lop wurde vol bracht
ze vollechlichem werde
von dem himel vn̄ von d͛ erde
Daz ſprechent div buch zedivte
engel vnde livte
Die engel von dem himel ſint
die livt der erde chint
Die lobten in beide nah ir ſite
noh en was ez hie niht genuch mitte
di ſterne ſand̉n ouh ir liͤht dar
die naht vntz anden morgen gar
Wnnechlichen dar ob ſchæin
ditz was der groͤſten ſtern aein
Der ie da vor wart geſehen
da von begunden die livte iehen
ze ieruſalem vnt anderſ wa
daz ſicherlichen da
Der werlde heilære
chriſt geborn wære
Nu begunden dar gahen
verre vnde nahen
Die livte durch daz wunder
doch waren genvge dar vnder
D͛ h͛tze guͦter andaht phlac
div froͮwe vntz anden driten tac
An ir gemache da beleip
vntz ſi daz gedrenge v͛træip
Daz volch zoͤh alumbe dar
herhaft vnt mit ſchar
Die ſi alle wolten ſehen
div ſtat chund in niht geſchehen
Daz gadem was ze enge
des wart da gedrenge
Harte michel vor der tvͤr
nv bat ſi ir betten her fvͤr
Durch d͛ livte gemach
ob ſi ieman gerne ſach
Daz ſi ſih den wol ſehen lie
d͛ wech dem ſtein nahen gie
Sw͛ da fvr gie od reit
der mocht inſiner menſcheit
Himels vn̄ erde herren ſehen
ditz was ane ſach niht geſchehē
So manic rich palas
vn̄ chemmenate īd͛ w͛lde was
Mit gizierde vn̄ mit geræte
mit riͤcher betwæte
Des er hie alles enbar
vn̄ in ſiͤn muͦt͛ maget gebar
Indem velde bi dem wege
ditz bezeichent ſiͤn͛ genad̉ phlege
Do er menſch indie werlt quam
dar in er alle die nam
Des vngetrowent
den wech rehte bowent
Die varen inſiͤnē genad͛ gewis
zebethlehem addomū panis
Des brotes hous bedivtet daz
wi chund er vns bedenchen baz
FFur den ewigen tot
er iſt daz lebentige brot
Als er vns ſelbe hat geſæit
wech vn̄ warhæit
Vn̄ daz ewige leben
ſus gerucht er vns geben
Sinen ſun zegeleite
d͛ vns mit gewarheit
Durch dirre werlt vngev͛te
wiͤſt vnde nerte
Vor der ewigen vluſt
da d͛ tivel mit vnchuſt
Manige ſel verlovh
ſitͤ er den erſten man betroͤvh
Nu wil ih iv me chunden
von den waren vrchvnden
Dar an ſiͤn gotheit ſchein
ez was gebarnet fvr den ſtein
Dem eſel vn̄ dem rinde
da geruͤcht mit ir chinde
Div ræine muͦter inne ligen
nu begunde ſtarch an gedigen
Div vih vn̄ ruͦmten ir maz
ſi nigen im vn̄ ſtuden hine baz
Ditz was vntz her niht beliben
ez het e lange geſchriben
Der wiſſage der eſ gedahte
vn̄ ez alſo fvr brachte
Er ſprach ez geſchiht and͛ ziͤt
daz zwiſchen zwein vihen liͤt
Ir herre ſi erchennent in
herre diͤner werche ich bin
Erchomen harte ſere
ditz bezeichent noch mere
Als ez die wiſſagen habent bedaht
īdem ſtalle iſt manig͛ ſlacht baht
Da rinder vn̄ eſele bediv ſtant
alſo manigen vngelouben hant
Iuden vn̄ heiden
zwiſchen den vihen beiden
lie ſih got indie w͛lde h͛ nider
daz gefrumt manig͛ ſele ſider
Div froͮwe vor dem ſteine lac
vntz recht anden ſibent tac
Daz ſi ir lieben ſun gebar
nu chomen ir frivnt genuge dar
Vn̄ nam̄ ſi ſchone in ir phlege
vn̄ furten ſi mit in vfter wege
ze bethlehem indie ſtat
deſ andern tages ſi bat
wan do der achtode tag was
daz ſi deſ chindeſ genas
Daz ſi zeſamne quamen
vn̄ daz chint namen
Vn̄ ez beſniten nah der e
daz wart niht gefriſtet me
Swi er doh was vnbollen
idoch wold er ervollen
Die e vn̄ niht zebrechen
als er ſiͤt gerucht zſprechen
Ich bin niht chomen daz div e
von mir zeſtoͤret werde
Non veni legem ſoluere
ezen wart vf der erde
Nie deheines chindes baz gephlegē
ſiͤn phlac d͛ ware gotes ſegen
Nu ſtuͦnt ez vntz andie friſt
als do ſit was vn̄ noch iſt
Daz die frowen zechirchen gant
ſo ſi die zit behalden hant
Nah der gebvrte zevierzg tagen
do gie div froͮwe vn̄ wart get̃gen
Mit ir zemvnſter ir chint
ir mag einer was vor alt͛ blint
Der het manige zit gegert
vn̄ wart des andem tage gew͛t
Daz er geſchah den troſt
da von div werlt wurd erloſt
Hie enphie er ſin͛ triwen lon
daz was der guͦte ſẏmeon
Er nam der reinen meide barm
getriͤvlich an ſiͤnen arm
vn̄ chom in daz templū hin
er trug daz chint ez wiͤſt in
Do div opfer wurden geleit
nah der ivden gewonheit
Ein chreftich zeichen geſchah
der alt herre wol geſah
Der e was blint ſo lange
nv begund er mit geſange
Loben den waren goteſ ſvn
lumen ad reuelationē genciū
Du biſt zware daz lieht
da von inder vinſter geſiͤht
Div verlorn diet vn̄ rihtet ſih
vnt iſrahel diͤn menige dih
Aller diner genade lobet
der nah dir
Alſo ſere daz daz ſwert
indineſ ſelbes ſele vert
Alſo arneſt dvmit dem ſmertzen
da von manigen hertzen
Die gedanch w͛dent geoffenot
ſus wiſſagt er den goteſ tot
Nu was begangen mit got
nah menſchlichem gebot
Der ordenung genuc
daz chint man do zehouſe truc
Die vrivnt volgten mit
vn̄ ez nah d͛ chinde ſit
In die wiegen wart geleit
vber vn̄ vnder wart gepreit
Gewæte rein vn̄ weiz
div muͦter het ſiͤn grozzen vleiz
wi ſi ſiͤn ſo phlage
daz ſchon vnt ſanfte lage
Daz tet ſi doch vil leichte
wan ez waren igediͤht
Die engel bi ir herren
vnt lien im niht w͛ren
Dar nah inſinen iaren zwein
ein niwez chreftic liͤht erſchein
Offen indem lande
da von div werlt erchande
Div ez het geſehen
ez was etwaz geſchehen
Daz d͛ ſterne ſolde bedivten
dannoh was den livten
Von dehein warheit enbart
vntz ez in ſus gechvndet wart
Do wurden dri chvnige en ein
ind͛ lant erſchein
Si namen chreftic guͦt
vn̄ chom in vaſt inden muͦt
Si wolten immer varnde ſiͤn
in tæte got genade ſchiͤn
waz disiv zeichen lerten
nah dem ſterne ſih ſi cherten
Nu gie er iniudeam
do er zeieruſalem quam
Dar volgtem im die geſte
nu wurden ſi inder veſte
Beherb͛get ſchone
herodes der die chrone
Des riches and͛ zite truc
als man im des zuͤ gewuc
Vn̄ er het vernomen
daz inſin lant waren chomen
Geſt alſo riͤche
nv bat er ſi heimliche
Zu im chomen durch mære
waz ir geverte wære
Daz bat im der herre ſagen
des well wir iv niht v͛dagen
Sprachen di riͤch heiden
wir ſvlns ivh wol beſcheiden
Ez iſt geborn ein heilant
des ſtern ſchæin in vnſer lant
Dem haben wir h͛ gevolget ſider
vn̄ chom nimmer mere wid͛
Wirn er vinden recht wa er ſiͤ
nu hat d͛ chvnich di h͛ren dri
Daz ſi vfter wege furen
die warheit recht erfvren
Swenne ſi in heten funden
daz ſi im geſagen chunden
wa er in ſuchen ſolde
wie er ouh da betten wolde
Alſus loug er ſih ſelben an
mit vrloub ſchieden ſie dan
Nu chom in vil geræite
der ſtern ir gelæite
Dem ſi dar gevolget haten
vn̄ ouch vil gerne taten
Si heten in vaſte in ir phlege
nu gie er vor in vfter wege
vnt ſtunt reht dar obe
da er lac mit lobe
Dehein zunge mac v͛enden
die richen ellenden
Erbæizten an den ſtunden
vnt giengen da ſi funden
Daz chint inſin͛ wiegen
hie begunden biegen
Hovbet hertze vn̄ chnie
dem chinde oph͛ten ſie
Dri gabe bezeichenliche
golt daz er vb͛ elliv riche
vn̄ aller chvnige chæiſer iſt
wiͤroch durch den liſt
ze eren ſiͤn gotheit
Die mirren daz ſiͤn menſcheit
des todeſ niht vb͛ wurde
der engeſtlichen burde
Sie heten ſih wol bedaht
do div waren braht
E ſi von danne cherten
die froͮwen ſi dannoch erten
Mit ſolher gab als ih iz las
div riͤch vn̄ chvnichlih was
Nu hugten ſi hæim zelanden
den wech ſi bechanden
Den ſida waren chomen dar
wan ſi dehein vngevar
Niender weſſen vor in
den wolten ſi abchern hin
Dv ſand in got der guͦte
ſiͤnen engel zehuͦte
Der ſi wiͤſt vn̄ riet
vn̄ einen andern wech geſchiet
Daz ſi herodem v͛miten
in goteſ gelæite ſi rieten
Mit vrivden in ir lant
vn̄ als der chvnic ditz bewant
Daz er betrogen wære
daz was im harte ſwære
Ingrozem zorn er ſande
vnt gebot ſwaz indem lande
Chinde geborn wære
inner halp zwæin iaren
Daz man ſi elliv ſamt erſluͤc
daz was groͤwelich genuc
Alſus gedaht er vinden
mit marter vnd͛ den chinden
Den chvnich d͛ da was geborn
ſus rach d͛ valant ſinen zorn
Vn̄ v͛goͤz daz vnſchuldige bluͦt
ienez eine was vil wol behuͦt
Durch daz ditz mort erhaben wart
got gebot ioſep ein vart
Do lag vnde ſlief
d͛ engel im alſo zu rief
Nim die frowen vn̄ ir ſun
vnt flivh inEgiptum
Der chvnich iſt zornich worden
er heizzet div chint morden
Vnt varet des mit dem ſlage
nu wis dv dort vntz ih dir ſage
Ioſep als er die rede v͛nam
die froͮwen er zu ſih nam
Mit dem lieben chinde
vn̄ and͛ ſin geſinde
Deſ was niht mere als mā vnſ ſaget
wan dri chneht vn̄ ein maget
Er wolde niht beliͤben
er hiez mit im triben
Sin vih vn̄ hub ſih andie vart
chreftich veld vn̄ hart
Gebirge vn̄ heide
manich tagweide
zwiſchen den landen wſte lac
da niemen deheineſ hoveſ phlac
Si begunden vaſte gahen
da ſi daz gebirge ſahen
Durch deſ wtricheſ dro
Eines tageſ chom ez alſo
daz ſi benahten wolden
do ſi h͛bergen ſolden
vor einem berge hoh genuc
ſi ſahen da ein creftic luc
vinſter vn̄ grivlich
dar ovz draken vræiſlich
Spiln gegen dem chinde
ioſep vn̄ ſin geſinde
waren d͛ tagalt vngewon
vn̄ chomen ſere da von
Daz chint gebot den traken
daz ſi mit deheinen ſahen
Vih noh livte ſerten
die trachen danne cherten
Vnt furen wider an ir gemach
daz ſi da niemen nie ſach
Dv ſprach daz chindelin
niht zweivelt and͛ iugende mī
daz ih ſo iunch zeſehen bin
gedenchet an miͤnen ganzen ſin
Vn̄ erfurchtet iv niht
von grozzem reht geſchiht
Daz mir elliv dinch gehorſā ſint
hie wart deſ wiſſagen red̉ ſchiͤn
Dauid der vil werde
ſprach lobet got von d͛ erde
Trachen vn̄ abgrvnde
mit manigem vrchvnde
So vol braht er alle tage
ſiner lieben ꝑpheten ſage
Dar nah chom ab͛ ſchiere
vil chleiner vn̄ grozzer tiere
wolf lewen vn̄ bern
ſinen wolten enbern
Sine ſæhen ir herren
nahen vnde verren
Strichen ſi vz dem walde dar
als ir ioſep wart gewar
Nu was ſiͤn angeſt aber groz
ir heimilich in harte bedroz
Er was mit ſorgen geladen
doch belæib er von in an ſchaden
Wan ſi gemæhlih waren
ſi begunden gebaren
Den ſchafen gelich
vnt niht ſo grimmelich
So ir reht von natura was
ſi azzen lovp vn̄ gras
Dis miſſemvt geſelleſchaft
die meiſt͛ ſelbe goteſ chraft
Daz ſi ſo gelich zoh
daz lamp den wolf niht en vloh
Alſo en vorcht den niht daz rint
von der muter lief daz chint
Spilen ſo im geviel
manich lewe im zefuzzen viel
Vnt div ander tier alſam
daz wilt was allez vor im zam
Als ioſep wart gewar
daz im arges niht enwar
Vn̄ ſinen vih dehein vngemach
von tieren geſchah
Nu lie er ſi beleiben
er chvnt ir niht v͛triben
Mit ſiner gewarheit
ez wær im lieb oder leit
Si entwichen im niht durch deheine not
vntz in daz chindelin gebot
Noch me wunders ih iv ſage
ſi furen andem tem tage
Ein heide div was bræit
da gewunnen ſi michel arbæit
Daz wazzer da vil tiwre was
ſine funden chrovt noh gras
Daz in ze iht toͤhte
od ir vih ezzen moͤhte
So gar was ez v͛brunnen
vn̄ erdorret von der ſunnen
Daz ſi da niht enfunden
des ſi iht geniezzen chunden
In wart vor mvde nie we
noh von durſte me
Schiere bezzert ſih ir gewin
ſie ſahen einen bovm bi in
Der was bræit vn̄ hoh
daz geſinde da gegen zoh
wan er guͦten ſchaten bar
durch ruwe cherten ſi dar
Nv ſi ſih nah arbæit
ruwen heten gelæit
Der luft der geviel in da wol
der bovm ſtunt ſchones obzes vol
Div frowe vͦf zeb͛ge ſach
zu ioſeben ſi ſprach
Sih mohſtu des beginnen
des obzes vns gewinnen
Daz ez ih gerne dunchet mich
er ſprach daz iſt vmmvgelich
Der bovm iſt hoͤh vn̄ ſleht
daz ih mih noh dehein chneht
Dar ze ſtiͤgen chere
læider ia gedenche mere
Vmb vnſer livt vnt vmb daz vih
daz ih vor dvrſte ſterben ſih
Vnt niht wir niht ſelbe haben
da wir vns mit laben
Daz iſt miͤn meiſte noͤt
daz chint ſtunt vͦf vnt geboͤt
Dem bovm daz er næigte ſih
er ſprach muͦter nu brih
Swi vil ſo dir gevalle
ioſeb vnt iene alle
Die vnder dem bovm ſazzen
die chlovbten vnt azzen
Swie vil ſo ſi wolden
dannoch lie ſine tolden
Der bovm wider erde ſweben
vntz daz im vrloub wart gegeben
Do riht er ſih vͦf vnt ſtunt alſ e
daz chint ſprach bovm wir ſvln noh me
Diner wurtze geniezzen
la vns dar vz vliezzen
Ein wazzer lovt vn̄ chalt
des chindes gotlich gewalt
Er zeigte ſih aber dar an
ein vrſprinch vz dem bovm ran
So groz daz er wol træib ein rat
nu beliben ſi an d͛ ſelben ſtat
Die naht vntz anden morgen
ſi wurden maniger ſorgen
Ergetzet von dem chinde
des tageſ e daz geſinde
Die herberge rovmte
daz chint ſi ein wenich ſovmte
Ez ſtunt als ein gewizzen man
der wol bedenchen chan
Wi dem wirt danchen ſol
der gemahlihe vnde wol
Herb͛get ſinen gaſt
er ſprach miͤn engel nemt ein aſt
Des bovmes d͛ hie ſtat
vn̄ vns heint beraten hat
Gemaches vnde ſpiſe
in minen paradyſe
Da ander mine bovm ſtant
vnt min heligen riv hant
Dar fvret vnt phlanzet in
reht miten dar in
Daz er in dort ein wune ſie
als wir heint ſin der biͤ
Beherberget ſchone
daz hab dir bovm zelone
Si di næm immer me
palma victorie
Des ſiges wort zeichen
nu geſchah aber ein zeichen
Der engel zucht ein aſt
daz er alſo lovte braſt
Daz aber ioſep erſchrac
er wande ez wær ſiͤn ende tac
Nv was ein bræit gevilde
wſt vnde wilde
Da muſten ſi noh vber varn
daz heten mit ir halſ ſcharn
Beſezzen zwen ſchach man
des da vil manig͛ ſchaden gewan
Si taten vͦf der heide
den livten vil ze leide
Si heten ein gewonheit
ſwer fvr gie oder ræit
Den ſi mochten vb͛ chomen
dem was ſchiere benomen
Bediv guͦt vn̄ liͤp
ez wær man od wiͤp
Sine chunden ſih niht erbarmen
vber deheinen armen
Ze rovb ſtvnt in div hant
Swenne aber ieman durh daz lant
Fur mit geſelleſchaft
vn̄ ſi di ſo werhaft
Alſo biderbe livte wnden
daz in niht genemen chunden
So iahen ſi ienen war ir ſite
vn̄ da begiengen ſi ſih mite
Di die ſtrazze varen wolden
daz ſi die wiſen ſolden
Von Egypto vnt dar
ſus wrfen ſi ir liͤpnar
Vn̄ in wart beſcheiden
zwiſchen den landen beiden
Ein lon von chleinem guͦte
vnt daz ſi zu der huͦte
Durch fride geſchaffet wæren
mit̄ ſo gelogen mæren
Betrugen ſi vil manigen man
vn̄ gewunnen in ir guͦt an
Sie waren vnder in gewon
da namen ſi offte ſchaden von
Do ſi gewin brachten
daz ſi vmbe die tæil vachten
Vn̄ wurden diche ſere wunt
Nu berieten ſi ſih ze ein͛ ſtunt
daz ſi ſatzen ir loz
ez wær chlein oder groz
Swann in zegewinne chame
daz denn einer name
Vnt vihet an teil
vnt der ander ſin heil
Ver ſuͤcht morgen dar an
ſwi vil d͛ danne gewan
Daz liezzen die and͛ ane haz
ſi douht daz ſi nimm͛ baz
An ir geſelleſchaft beliben
do ſi daz lange getriben
Nv heten ſi ſih aber geleit
eines tages nah ir gewonheit
vͦf auentivre gewin
dv chom dort her gevaren zu in
Da von iv e wart geſeit
Ioſep vnt div meit
Daz vih vor in allez ezzende gie
vn̄ redeten diſe nah wane hie
Wir wurden ſicherliche
vnnotich vn̄ riche
Von diſem rovbe hivte
ienez ſint chovflivte
Die triͤbent ſovmære
die tragent alſo ſwære
Daz in niht wol geſlovnen mac
nv ſprach einer den der tac
Mit lozze was gevallen
waz tvgt iv daz ſchallen
Beweget ivhſn mit ſemften ſiten
ir mvzzet iwer wette quiten
Von andern beiage
Ih en muͦte andeheines tage
Nie deheines tæiles
nv lat ovch ivh mines hæiles
Hie ran niht dvnchen zevil
ditz guͦt ih ein haben wil
Ich bedarf ſin wæiz got harte wol
ſiͤt ichz von rechte haben ſol
Vnt mirz got hat gegeben
vn̄ wil ſicherliͤch miͤn leben
Ze gemach vnt nah eren
vnt der mit cheren
Etwa da guͦte livte ſint
miͤn wiͤp vn̄ miͤniv chint
Den was miͤn rovben ie læit
vnt hant diche geræit
wold ih ſiͤn anders entweſen
wir mochten dannoch wol geneſen
Wir ſolten niht verderben
ſi wolten gerne werben
Nach ræinem guͦte
nv wil ih ir muͦte
Vol ziehen dar an
got wæiz wol daz ih nie gewan
So veſten willen dar zv
vn̄ wil mih ſiͤn mit diſem nv
FFvr namns gelovben
welt ir herren rovben
Des tuͦt als vil iwer wille ſi
nv waren ovch iene da bi
Chomen alſo nahen
daz ſi rechte ſahen
Daz ſi arme livte waren
vn̄ richer hab enbaren
Nv erſt huben ſi ir ſpot
ſi ſprachen geſelle ſo dir got
Noch verdenche dih baz
laz vns gevallen etwaz
Von diſme gewinne
ob dir her nah zerinne
Daz ez dir danne gefrum
ſo gelvkes rat h͛ vmbe chvm
Des verchvnnen wir vns niht
wan ſiͤn vil diche lon geſchiht
Er ſi vbel od͛ guͦt
daz gebovr anderm tuͦt
Ovch iſt vns diche geſeit
ez ſi ein groz ſælicheit
Swer ſine vrivde vn̄ ſin chlagen
inne rechter mazze chvnne t̃gen
Siͤ ſines lieibes niht ze vro
vn̄ chlage ſin læit alſo
Daz er ſiͤn iht mere
du gaheſt ouch zeſere
Vn̄ iſt niemen d͛ dirz priͤſe
daz du indiner hohen wiͤſe
So guͦt geſellen haſt v͛lobet
nv het ſih einer nah ertobet
Vor zorn vn͛ vor læide
im benamen div bæide
D͛ zorn vn̄ ovh der ware ſchimf
allen ſiͤnen gelimf
Daz er zeſtunde
weder ſwiͤgen noh ſprechen chvnde
Siͤn vrager zeigten vͦf in
daz moͤcht ienen dem ſin
Vn̄ daz hertze brechen
ih ſol mih wol gerechen
Sprach er an diſem alten
ih wil ditz vih behalten
Daz iſt minen wiͤb rechte chomen
milh vn̄ ander den fromen
Des ſi mih da vor berichten ſol
daz tvͦt ſi gerne vn̄ chan ez wol
Daz chindelin iſt mir dar zv reht
ze einem eigen chneht
zivh ih miͤnen ſvnen dar an
ez wirt ein ſovberlich man
Der froͮwen vn̄ ir geſinde
ſo ih ſchiereſt ieman vinde
Der ſi chovffet dem gib ih die
vn̄ enchan mih v͛denchen wie
Wi ih des alten iht geniezze
ob ih in leben liezze
Mirn gæb niemā vmbe in niht
er iſt zearbæit enwiht
Vn̄ ſwendet niewan daz brot
er muz chieſen den tot
Wi wart er nivdinch ie ſo alt
ſus zoͤh er in īſeinen gewalt
Diſen tivren gewin
vnt træib mit vnwirden hin
Zeſiͤnem hovs da inne geſchah
des ſih doch niemen verſah
Gemach vn̄ reſte
ſo wnnechliche geſte
Chomen zeſinem hovſe nie
Der wtgrimme noh allez gie
Bechumbert mit gedanchen
ſine hertze begunde wanchen
Vmbe ſine gevangen
er blichte ie belangen
Die frowen vn̄ daz chint an
d͛ vmbarh͛tzich man
Wand ez ze aller ſtunde
mit lachvnde munde
Vn̄ mit ſpilenden ovgen
als im wart tovgen
Daz ditzſ wille wære
ingrozz͛ hertze ſwære
So vant ie di froͮwen
vnder wiͤlen begunde er ſchowen
Wes der alte phlæge
dem er ſo gar vnwæge
Inſinem mute was geweſen
vn̄ iah er ſolt niht geneſen
Nu v͛miſt er an im me
ern ſah im indiv ovgen ie
Mit træhern vberwallen
von den wangen vallen
Vber den bart her zetal
nah ein ander ſo gezal
Daz ein zah͛ den andern ſluͤc
ſwaz er gewandes ane truͤc
Vntz er daz allez vor begoͤz
ſiͤn angeſt was vmmazzen groz
Vn̄ doch vmbe ſih da wider ein wint
ſo durch die froͮwen vn̄ daz chint
Daz er wizzen ſolte
daz ſi iener wolte
FFvr eigen ſchalch hine geben
moͤcht er dar vmb ſin leben
Gefriſtet mit einem wort han
ern hit ez nimm͛ getan
Der die iſraheliten
bi pharaones ziͤten
Vz egypto leitte
vn̄ in truchen wech bereitte
Durch daz wilde mer
vn̄ ir viende her
Dar inne lie beleiben tot
vn̄ ſit daz himeliſche brot
Inder wſt regen liezze
vn̄ ovz dem h͛tem ſtæin hiezze
Lovter wazzer rinnen
d͛ gerovht den w͛den innen
Siͤner barmunge vrſprinch
d͛ e ſo mortlichiv dinch
Brvͤvete inſinem muͦte
d͛ chert ez nu zeguͦte
Schiere er wider vmbe ſach
ze ioſeb er ſprach
Lieber herre gehabt ivh wol
mines zorns ih v͛gezzen ſol
Ir ſiͤt ellende livte
ih wil durch got hivte
Miͤnen ſchaden v͛chieſen
ir ſvlt hie ze mir niht v͛lieſen
Get her zv dem chinde
vn̄ troͤſtet iwer geſinde
Daz ih ir guͦtes gern enbir
vart alſ ſamfte nah mir
Ich wil vor nv avfter wege
vn̄ ahtiv ſo getan phlege
So ih aller beſte chan
von in hub ſih der man
Er ſprach zvͤ ſiͤnem wiͤbe
bewar bedinem leibe
Vn̄ als lieb als ih dir ſie
hie ſint nahen livte biͤ
Vn̄ varent nah mir da h͛ in
ſi wellent hie heint bi dir ſiͤn
Swaz in vͦf der heide
geſchehin ſiͤ ze leide
Daz ih ſihs ergezze
mach fiwer vnt cher daz flezze
Vnt ſetz vns ſpiſe genuge zvͤ
vn̄ ſag dir me waz tu tvͦe
Daz ih dir immer lone
lege dih vn̄ bint dir ſchone
Ez mvgen wol edel livte ſin
ſi fvrent ein chindelin
Daz nie wiͤp ſo ſchonez truc
ouch wnnechlich genuc
Iſt des ſelben chindes mvͦter
ein altherre guͦter
Weiz als ein ſne
ob er di froͮwen iht beſte
Des en wæiz ih ab noh an
er leiht ir vat͛ od leiht ir man
Wan er vert ouh mit ir da her
nu aht daz ih ſiͤ gewer
Guter handelunge nah ir ſchaden
ob ſi daz chint welle baden
Des hilf in ſo dv beſte mvgeſt
vn̄ daz duz ſamfte gelegeſt
Ez bedarf wol gemaches
nu ſih wi dv im gemaches
Schoͤn vn̄ ein vil ræine bat
als er gebot vn̄ bat
Div hovſrowe niht enliez
ſin tæte als d͛ wirt hiez
Vnt bezzert ez ſwa ſi mochte
als ir triwen tochte
FFleizchlichen ſi ir bant
vn̄ ſlvch in ir gewant
So ſiz aller beſte
hete vn̄ bat die geſte
Got willechomen ſiͤn
ſi enphie d͛ frowen chindelin
Vnt drucht ez an ir bruſte
ſi halſtez vnt chuſte
In ir hertzen ſi iach
als ir wirt e ſprach
Daz nie von wiͤbe qvæme
ein chint ſo genæme
In daz hovs gie ſi ſa
ſi begunde niemen da
Der iz trovte wan ſi eine
lovter vnde reine
Het ſi beræitet æin bat
da wart daz chint in geſazt
Ouch enwas des niht v͛gezzen
ſin hete chindes ezzen
So nie chint bezzers en bæiz
vͦf ſiͤn gemach ſi ſih vlæiz
Si gruzt ez minechliͤche
nu begund ez chintliͤche
Gegen ir ſpilen indem bade
die hende waren im vil gerade
Vntz ez ſchovmen began
d͛ ieſt oben vͦz dem ſchaffe ran
Nv douht ſi daz ez wære
got vn̄ der heilbære
Daz man behalden ſolde
ein ræin vaz ſi holde
Vnt ſchuͤff ez ab d͛ erde daͬ in
vnt ruͤg iz in ir gadem hin
Si behilt ez vleizchliche
des wart ſi ſider riche
Daz chint wart ſlaffen geleit
vnt was daz ezzen bereit
Der wirt ſchuͤf ſedel vͦf daz gras
da der lufft ſvzze was
Da ſmachte manig͛ hande chrovt
ouch warē inder wiſe lovt
Die vogele daz berg vn̄ tal
in gelichem galme gegen hal
Der wirt het lazzen
bovm ſo zemazzen
Vmbe den hof geleitet
ir eſte gebreitet
Daz dem gras dar vnde
niht geſchaden chvnde
Der ſunnen ſchiͤn wid͛ ein blat
da was ze allen ziten ſchat
Alſo ſtunt der hof zelobe
mit grvnen lovbe was er obe
Wnnechlichen bedaht
de and͛ vnd͛ beſtaht
Mit manig͛ hande blvte
ob mit vngemvte
Ieman dar in wære chomen
div wnne het imz benomen
Des wirtes vleiz ſchæin dar an
ein brunne durch den gartē ran
lovter vn̄ ræine
chiſlinge vn̄ griz ſtæine
Lagen ſo vil inder furh
i daz d͛ brunne dar durch
Etwa mit noͤten dranch
vn̄ recht inſchelle wiͤſe chlanch
Hie ſint ſi nider geſezzen
d͛ da wolt vbel gezzen
Wes mocht im d͛ gedenchen
trvchſæzzen vn̄ ſchenchen
Die trugen ez willechlichen dar
ouch nam d͛ wirt ſelbe war
Ob dehein gebreſte da wære
choche vn̄ ſpiſære
Die behvtenz als vmb ir liͤp
niwan d͛ wirt vn̄ ſiͤn wiͤp
Der ampt aller phlagen
ſin wolt niht betragen
Sit in der
ſin ſchuffen ſelbe vm den gemach
Daz man zehant ſlaffen gie
ſo man daz ezzen ver lie
Nv die geſte ſlaffen ſint
der wirt vnt ſiniv chint
Giei ouch an ir gemach
zv d͛ hovſfroͮwen er ſprach
Wis gewarnet darzvͤ
daz dv bereiteſt vil frvͤ
Den guten livten vn̄ mir
ein piromanig͛
ih wil enbeizzen mit in
vnt wil ſi wiͤſen al dort hin
Vntz an ir rechte ſtrazze
da ih ſivlazze
Nv was ergangen div naht
zvchtichlichen ane braht
Die geſte ſih an leiten
dem wirt ſi genade ſeiten
Vnt ouch d͛ wirtinne
eren vn̄ minne
Der ſi in erzeigte hate
d͛ wirt ſprach nv ile drate
Trach her enbeizze wir
nv welle got daz ſo von mir
Dehein mein lieber gaſt var
nu truch div hovs frowe dar
Als ez ir was geraten
obz vn̄ braten
Nv ſi mit vrivden ge ezzent hant
von dem tiſch ſi ſtant
Vnt danchten der hovſ frowen
nu mocht man an ir ſchowen
Wiͤpliche gvͦte
daz ſchæiden ſi ſere mvͦte
Daz ſi taten von ir
ſi chvſte ſiͤ diͤche denne zwir
Des ſvzzen chindelineſ munt
nu befulhen ſi ſie wol tovſeſtunt
Dem hæiligem geiſt īſiͤn phlege
d͛ wirt gie mit in vͦfter wege
ER het wol die mazze
gehovſet von d͛ ſtrazze
Daz er niht dorfte ſorgen
dane wart gar v͛borgen
Vn̄ wolde behalten ſin beiach
vber ein mos inein bach
Dort verre hin fvr ienen walt
ez was ſo wiltlich geſtalt
Daz lvtzel ieman trovte
ob dehein menſch da bovte
Die ſteige waren irreſam
ſwer angelæite dar quam
Der enweſſe ſchier war er gie
d͛ wirt die geſte niht enlie
Vntz ſi wol zewege chamen
vrlovb ſi dv namen
Si ſprachen wirt got ſei mit iv
domne de vo cum dev
Alſus antwurt im d͛ man
ſi furen hin vn̄ er gie dan
Ioſeben tet div ſorge we
daz er ſo manigen wiͤs was e
Beſwæret inder wͤſte
er vorcht daz er mvͤſte
Noch leiden grozzen vngemach
zv dem chindelin er ſprach
Nv haſtu herre wol geſehen
waz vns leides iſt geſchhen
Vn̄ noch vil leiht alſam tvͦt
ob ez dih nv divhte gvͦt
Bi dem mere bi d͛ zeſwen hant
da ſint ſtat vn̄ gutiv lant
So riet ih daz wir cherten dar
durch daz wir die leipnar
Vmb rechten chovf da fvnden
vnt niht v͛miſſen chvnden
Swi ſæine wir varen wolden
alle naht wir dannoch ſolden
Beleiben wol da livte ſint
nu antwurt im daz chint
Ioſeb din ſorge iſt manicvalt
vn̄ wæiſt doh daz ih han gewalt
Den wæch zechvrtzen ob ih wil
dreizch tagwæide zil
Var wir ſamfteͤ noh vor nahte
ſo dv iezv chieſen ſelbe mahte
Du naheſt dem b͛ge hie zehant
ſchowe die wſt vn̄ daz lant
Daz dir engel nante
do er dih mit mir ſante
Der rede wart er harte vro
durch daz gebirge chert er do
Zeſplene in die hovbtſtat
da in ein man zehovſe bat
Want man ſiͤn niht erchande
nv enweſſ er war baz lande
Dann inder hæiden templo
dar in zoh er ſih do
Mit allem ſiͤnem geverte
want imz niemen werte
Nv het manige zit da
gebrvvet als ouh ander ſwa
Der læide tivel ſeinen ſpot
driv hundert vn̄ vierzich abgot
Waren im da vͦf geſezzet
da wart er an gelezzet
Als ez im da vor er gie
da in da got durch ſein hohvart lie
Mit ſeinen not geſtallen
indaz abgrvnde vallen
Vnt vallent imm͛ mere
alſo man ſein ere
Einen ængeſtlichen val
die got ſtiezze her zetal
Nah ein ander vͦf den eſter rich
ſi mvſen aller tægelich
Ze ſtucheliͤnen brechen
als ob ſi ſolten ſprechen
Seit dær ware got iſt chomen
nv hat ende genomen
Vnſer valſchiv gotheit
nu wart ouh indie ſtat geſeit
Von den goͤten allen
wie ſi nider gevallen
Vnt gar zebrochen wæren
von diſen ſtarchen mæren
Hvb ſih ein vil michel ſchal
die livte iahen vber al
Von ſwem daz wær geſchehen
i daz ſi ir goͤte ſolden ſehen
Geſtoͤret vn̄ zebrochen
ez belæib niht vngerochen
Mit zorne cherten ſi dar
ſi wolten nemen war
Ob iemen dar an ſchuldich wære
ſi ſahen ingrozz͛ ſwære
Mit chlage weis ob ir getroge
nv chom ouh d͛ h͛zoge
Dem div ſtat was vnd͛ tan
er ſprach wær hat vns getan
Den ſchaden vnt ditz laſter
daz die got andem phlaſter
Alſo ligent nider geſtrivt
ſi ſint vnſamfte entſnivt
Mich dunchet des wer er ſiͤ
ſi wizzen etwa hie biͤ
Einen got der ob in iſt
ih chan ander dehein liſt
In meinem ſinne erdenchen
der ſiv mocht chrenchen
Der h͛zog affrodiſius hiez
die ovgen er indem templo liez
Vleizchliche vmbe gan
nv ſach er inder ſchoz han
Die ræinen muͦter ir chint
er gedahte daz vnſer gote ſint
Geſtozzen von ir trone
vn̄ wider æiner lone
Inſelben noch vns niegen gefrumē
ez iſt von diſem chinde chomen
Der behaftige man
viel nider vn̄ bettet an
Vn̄ ſprach zedem livte
vns iſt ergangen hivte
Ein vil ſæligiv geſchiht
wære daz der ware got niht
Der himels vn̄ erde hat gewalt
vnſer gote ſtuͤnden vner valt
Der er nu da nider liget
ſwer nv niht an in gediget
Der ditz wunder hat getan
Dem mag ez vil leichte ergan
Alſo weilen pharaone
d͛ ditzeſ landes chrone
Vil gewaltichlichen truͤc
vnt got egyptū durch in ſluͤc
Mit zehen engeſtchlichen ſlegen
dannoch enchvnde in niht bewegē
Div chreftigen zæichen
daz ſich hertze wolte wæichen
Vntz er mit ſeiner vbele erwarp
do daz lant allez v͛darp
Daz der ware goteſ ſlac
dem niemen wider ſtreiten mac
Vber in ergie vnt vb͛ ſein her
ſo daz ſi ertrunchem indem mer
Wir ſvlen in eren hie zeſtet
er tvt noch ſam er ienez da tet
Den die im da wid͛ ſint
daz iſt benamen gotes chint
Nv het affrodiſius
den lantlivten alſus
Des waren alſo vil geſæit
vnt warnunge fvr gelæit
Vntz er ez brachte dar an
daz bediv wip vn̄ man
Ir hæiles ſih verdachten
got lop vnt opher brachten
Ioſep mit frivden v͛gaz hie
ſwaz er vngemaches ie
Vnt wider mvͤtes erlæit
diſe livte waren im beræit
Ze tvne ſwaz er in geboͤt
nv lac herodes ovh tot
Vnt alſo ſchier erſtarp
die botſchaft der engel warp
Inegyptum von iudea
ze ioſeben ſprach er da
Var wider hæim zelande
des chindes viande
Die dich durch ſein haz v͛triben
der iſt einer niht beliben
Der gemæine tot hat ſiv genomē
dv maht an angeſt wider chomē
Do daz lantvolch inne wart
dv ſih ioſeb zv der vart
So vleizchlichen beriet
iene von den er da ſchiet
Die begunden harte ſere chlagen
ſi ſprachen mvget ir vns doh ſagē
Inwelhem gelovben ſvl wir leben
vnt gervcht vns deſ ein end̉ gebē
Wir haben vnſer alte goͤte v͛lorn
vnt dirre hat vns v͛chorn
Des wir zeherren waren vro
d͛ ſchæidet vns alſo
Daz wir gar ſein v͛ſovmet
ſwenn ir daz lant gerovmet
Ioſeb danne cherte
die lantlivte er lerte
Die rechten e vn̄ ir geboͤt
vn̄ gelovben an den einen got
Der lovb geſchuf vnt gras
vn̄ ie an anegenge was
Vnt immer iſt an ende
vͦz dem ellende
Hvb er ſih ſa
ſvs ſchied er dan vn̄ lie ſiv da
Nv lazze wir daz mære hie
vnt achten wie ez ienem ergie
Der inſeiner walt veſte
diſe werden geſte
So minechlichen behielt
dar an er guter ſinne wielt
Wan ez chom im ſeit zeſtaten
do er eines tages mit ſeinē gaten
Wolten rovben nach ir ſite
nv begunden in iene ſtreiten mite
Si werten leip vn̄ guͦt
ſo der billichen tvͦt
Der beidiv recht vn̄ ellen hat
vnt man in noͤtwer niht erlat
Si furen an gelæite hin
vn̄ diſe tæilten den gewin
Anders danne ſi gedachten
ſo daz ir ſvmeliche brahten
Vil chovme danne daz leben
vn̄ diſem vnſers herren gaſtgeben
Geviel andem rovbe
daz ich wol gelovbe
Er mvſe den gewin wol halben
wan gegeben vmbe ſalben
Wan daz ſein gelvke wol bezzer was
ſo ih iv ſchiere ſage wi er genas
Do die ſchvz genozze
die miſſwende grozze
An ienen heten genomen
die da hin waren chomen
Die chlagter ir anden
ſi ſprachen owe d͛ ſchanden
Die vns hivte ſint geſchehen
mvge wir doch gen vn̄ beſehen
Wie vil der vnſern ſei erſlagen
die da geneſen mvgen die tragen
Da ſi verbunden werden
vnt bevelhen iene der erden
Nv wart mit grozzen wunden
and͛ walſtat fvnden
Der wir von dem ir horte ſagen
mit iamer inſein hovs get̃gen
DO man der hovſ froͮwen
ſo ſere verhowen
Ir lieben man zehovſe truc
nu was ir læide genuc
Si begunde ir læit enblanden
den ovgen vn̄ den handen
An ir ſelber ſi ſich rach
als ein tobunde wiͤp ſi ſprach
Daz har vz der ſwarte
vor læide ſi zezarte
Div chlæider vom dem liͤbe
ir vrieſchet von einem wiͤbe
Nie groͤzzer chlag vmb ir man
er was ir liͤp daz ſchæin dar an
Seine wunden waren miſlich
ienez ein ſlac daz eine ein ſtich
Hie v͛wunden mit bogen
da die ſchefte vz gezo gen
Maniger ſteccht ir noh da
des mus man etwa
Nach den ſchozzen ſnæiden
des en mocht er niht erlæiden
Iæmerlichen ſchræi we
mit armen owe
Lat herre ſtan ir toͤtet mich
nv verdaht daz wiͤp ſich
Vm den ſchovm von dem bade
des ſi hete in ir lade
So vleizchlichen behalten
ſeit div frowe mit dem alten
Vnt mit dem chinde daz ir was
wie diche ſi da von genas
Swenne ir arges iht war
vnt ſi des hæilwægeſ dar
Ein vil wenich geſtræich
div not ir zehant entwæich
Vnt wart geſunt an der ſtat
nu gie ſi her vn̄ bat
Die livte entweichen hin fvr
mit einem rigel wart div tvr
Geſperret vil vaſte
ſine gunde dehæinem gaſte
Der daz hete geſehen
waz danne ſolte geſchehen
Nv ſint die geſte vz getriben
vnt niemen dar inne beliben
Niwan ſi eine bi dem man
vil guͦt andaht ſi gewan
Die hende vf ſi dicche
mit manigem vf plicche
ze h imel als ein riwich wiͤp
vm ir lieben mannes liͤp
Daz in got neren wolte
nv gie ſi vn̄ holte
Aller ſalben beſte
ir gelovb was vil veſte
Ob ſi in da mit beſtriche
daz im div not entwiche
Nu ſi die ſalben het bracht
ſi ſtræich mit gut͛ andacht
Den man indie wunden
nu wart er inchurzen ſtunden
Ganz vn̄ ane maſen hæil
in ſwar ninder ein tæil
Weder fvz noch hant
als iener des enphant
Vroͤlich er vf ſpranc
ſih hab immer danc
FFrowe daz dv mih haſt ernert
vn̄ dem grimme tod erwert
Wan ih wærlich was erſlagen
ſi ſprach dv haſt genade ſagen
Gote der dich erloͤſet hat
vnſer dinch inſeinē handē ſtat
Er iſt dein arzt geweſen
dv biſt benamen vō im geneſen
Nv wart div tvr vͦf getan
vn̄ iene mit vrivdē in v͛lan
Die man e wæinunde vz træip
vngefraget doh niht belæip
Ob er geneſen wære od͛ wie
nu v͛ſwæig ez div houſfrowe nie
wider einem worte dar an
wie ſi die ſalben gewan
Nv baten die ſchahære
ob ſi ir væile wære
Si gebe ſei in vn̄ næm ir habe
ſi ſprach da wendet ivch abe
Vnt gewinnet des deheinen muͦt
daz dehæin man ſo groz guͦt
Zeder werlde ie gwunne
des ih vnt almein chvnne
Immer geriͤcht wære
dar vmbe ih ir enbære
Wæiz got ihn v͛chovf ir niht
ih wil ſwem ir durft geſchiht
Damit friſten ſein leben
durh in d͛ nur ſi hat gegeben
Die rede liezzen ſi ane haz
vnt iahen ez geviel in baz
Swer hertzen læit v͛ſuchet hat
vn̄ rehte wæiz wie nahen ir gat
Mit dem wil ih erzivgen daz
daz einem ſei mit vrivden baz
Der vngemaches iſt gewon
denne ienen d͛ da von
Nie dehæin arbæit
ſo vil ſo in einem trovm erlæit
Daz diſem ein ſenfte wære
dem riwe vn̄ hertzen ſwære
Trovren vnt ſenen git
daz dovhte ienen ein h͛tiv zit
Dem nie niht læides geſchah
wand er gemach fvr vngemah
Im eniſt wol noh we
ſvs priͤſ ih ſeine vrivde me
Der zemazze chumb͛ læidet
danne den er gar vermæidet
Daz ſchæin andiſem geſellē hie
vn̄ an dem wirte do ſie
Ir iamer vb͛ wunden
vor frivden ſine chunden
Noch enweſſen wie gebaren
alſo trovrich ſi e waren
Wol hunderſtunt als vro
wurden ſi ir gelvkes do
Nv ſchieden ſih die ſchahman
d͛ wirt belæip iene ch͛ten dan
Einer her der ander hin
ſi wrfen vmbe den gewin
Vleizchlichen als e
vn̄ was ir ahte imm͛ me
Daz beſte daz ſi funden
vn̄ des ſi erdenchen chunden
Daz zewirtes eren tochte
vn̄ in gewilligen mochte
Div hovſfrowe div der ſalbē phlac
deſ brachten ſi ir fvr den tac
Genuc vnt ouz der mazze vil
ob ez in chome an daz zil
Vnt ir dehæiner wurde wunt
daz ſi in machete geſvnt
Vnt in hæilte als ir man
daz triben ſi vntz ſi gewan
Ere vnt reichæit
ir vletze daz e waſ belæit
Mit tæken bei dem fivre
da ſtracten nv vil tivre
Phelle vnde dar vnder
tepich daz nieman fvnde
Deheineſ fvrſten chemnaten
mit wæte baz beraten
Ir wende vnt ir ſtangen
die ſchinen alſo bevangen
Daz man ir wenic plecchen ſach
ſwaz ir der eren gebrach
Wie ſchone ſi nv deſ v͛gaz
ez wart herb͛ge nie baz
V͛golten von eime gaſte
ſich bezzerte vaſte
Ir dinc aller tægleich
ſi wurden ſælic vnde reich
Ez was ergangen alſo
nv chom von egipto
Ioſep vber die heide
vnt vant die wegſcheide
Da der ſteic von der ſtraze gie
er ſprach mich dvnchet daz hie
Vnſers wirteſ hovs ſte
der vns weilen e
Mit ſo grozzem zorne enphie
vnt ſeit ſo minnechleichen lie
Ich rate daz wir cheren dar
geſehen in vnt nemen ovch war
Wie vnſer hovſfrowe lebe
daz got in bæiden ſælde gebe
ez wart vns wol enboten von in
alſo chert er nah rate hin
ER vant den wirt da hæime
nv frieſchet ir nie von d͛hæime
wirte geſte enphahen baz
ern vloch niht hinden vͦz durch daz
So nv iſt maniges wirtes ſit
daz man in hete da mit
Die herberge verſæit
er was in billich vn̄ geræit
Vnt lie daz wol werden ſchein
er ſp̃ch h͛re vnt libiv frowe mein
vnt dv vil ſæligez chint
vnt alle die mit iv hie ſint
Nv ſeit ir got willechom
vnt ſchaffet ivren frvm
Gewaltichleih vber mein habe
des enget iv wæizgot niht abe
vnt gebietet vb͛ mein leip
dar zv chint vnt weip
die ſvlen iv weſen vnder tan
daz wir nu gut vn̄ ere han
Iwer æigen chnecht vn̄ iwer div
des eniehe wir nieman wan vō iv
Nv wol her rvwen an daz gras
ſwie wnnechlichen d͛ garte was
Da von ir e hort ſagen
da wurden bette in getragen
Mit phellein ziechen
ſo gut daz nie von chriechen
Dehæin bezzer chom vor d͛ hit
ſigelat vn̄ ſamit
Strivt man da nider fvr ſtro
der wirt was ſeiner geſte vro
Waz tochtez allez beræit
vnt beſunder geſæit
Mit welhen worten vnt wie
div hovſfrowe ir geſte enphie
Wan minnechliche grvze
manige vnt vil ſvze
Der die froͮwen wrder chunnen
wider die den ſi gvtes gunnen
Der boͤt ſi in vil vnt genuͤc
wan ſi in vil holdez herce truͤc
Hie was div chvrzwæile groͤz
wie lvzel iemen da verdroz
Wan ſi ſæiten mære
ſwaz nvtz vnt ſagwære
Vnt guͦt zwizzen was
wie er wunt wart vn̄ wie er genas
Div mære ſæit der wirt
als ir da vor bewæiſet birt
Der gaſt im vollechlæichen galt
mit wund͛n alſo manic valt
Div ouch im geſchahen
ſeit ſi an ander ſahen
Der was bæidenthalb genuc
die wæile man dar truc
Ob ieman da wære
den ir bæider mære
Leichte verdruzze
daz er die rede beguzze
Inſwelher mazze er wolde
von ſilber vnt von golde
choͤphe mæſer glas vaz
ſo vil vntz ditz geſinde ſaz
Als ob ſi maln ſolten
ſi trunchten ſwaz ſi wolten
Moraz wæin vnt met
daz ſtvnt allez da zeſtet
Vnt daz aller beſte lovt͛ tranc
daz ie dehæin chæiſer getranc
Si heten ouh wol gewunnen
eineſ chalten brunnen
Recht lovter als ein cin
der vloz v͛gebne da hin
Wan daz ſi ſatzen dar in
ir glas vnt den guten wiͤn
Die er alſo douchte gvͦt
die andern giengen als mā tvͦt
panichen her vnt dar
ſi ſchovten vn̄ namn war
Welich vleiz vnt bedæchticheit
an diſen garten was geleit
Nv was daz ezzen beræit
vn̄ wart dem wirte geſæit
nv chovft er ſedel ander ſtet
nach franzæis ſit dar vͦf div bet
Ich ſage wie ſi ſazzen
die mit ein ander azzen
Sine ſazzen niht beſite
eine mazleich weite
Liezzen ſi als ich beweiſet bin
daz div ſchvzel hie zwiſchen
In hete ſtat genuge
ovch waren vil gefvge
Tiſche nider vnt præit
mit weizer wæte geſpreit
Geruchet alſo nahen
ſwaz ſi dar vͦf ſahen
Von ezzen vnt von trinchen
daz ſi niht dorften winchen
Si ræichten allez ſelbe wol
der bæider tiſche ſtvnden vol
Wan man ir alſo zvleize phlac
daz ir niht vil in egerden lac
Ovch waren deſ wirtes chnehte
wol gechlæidt͛ nach ir rechte
Die chvnden inz wol erbieten
want ſi vor den tiſchen chnieten
vnt noten die geſte
ſi zæigten in imm͛ andaz beſte
Herre geruchet ir des icht
durch got wes entrinchet ir niht
So ſprach ein ander dabei
ir waren immer drei
Die zwæier geſellen phlagen
dane dorfte nieman vragen
Wa der ſpæiſere
oder der ſchenche wære
Ich enbin nicht ſo weiſe
daz ich iv die manige ſpeiſe
Vnt die fromden trachte
mit deheiner ganzer achte
Beſchæidenleich genennen mvge
vnt gedench ouch daz ez mir niht ētvge
durch daz ich was da niht zehant
ein anderz iſt mir wol bechant
Von zame vnt von wilde
ſwaz in walde ode in gevilde
In luft oder in vnde
ieman erdenchen chunde
Deſ was alles da die chraft
ovch zirten die wirtſchaft
Der wille mit der reicheit
chvnſt vn̄ guͦt vnt bedæchtichæit
Die zugen ſo geleich en ein
daz ir aller dehein
Nicht des entorſte
des zv ir gemache horte
Nv wart gebæitet alſo wol
ſo mā vrivnde invriund̉s hovſe ſol
Vn̄ giengen die geſt an ir gemach
ouch chom der wirt vnt beſach
Ob ſi ſamfte lægen
vn̄ wie ir die chnappen phlægen
Die waren ir vlæizich genuc
nv wan ſlaftrinchen truc
Nach des wirtes gebote
ſvs ſchied er dan vnt bevalh ſi gote
Div nacht gie hin d͛ morgen zvͦ
die geſte ſchuhten ſi vrvͦ
Vnt beræitent ſich an die vart
do deſ der wirt inne wart
Er chom vnt ſprach war ilet ir
ir ſvlt enbæizen mit mir
ez iſt iv ninder ſo beræit
e ich mich næhten ſlafen læit
do geboͤt ich meinen chochen
deſ enhabent ſi niht zebrochen
Recht ſo der tac vͦf ge
ſo gebt vns zezen oder e
Alſus enbizzen ſi da
vnt cherten vͦf ir ſtrazze ſa
Der wirt fur ſelbe mit in
ein verren wech aldort hin
Im was div ſtrazze wol erchant
vnt weſſe wol wa man ſpeiſe vant
Vnt wa man ir niene funde
Daz ſchvf er als er chunde
Daz mans im mit fuͤrte
Vnt daz ſi nie gerurte
Dehæiner ſlacht gebreſte
ſwa er icht arges weſte
Da chund er ſiv wol bewarn
deſ mvſen ſi mit gemache varn
Wer dirre ſchahære
ſo ſæliger wære
Den er hæim ſuͤchte
vnt ſiv zegælæitte geruͤchte
Der belæitet vnt weiſet ſwaz get
vn̄ chrivchet ſwimmet vn̄ vlivget
Vn̄ der eine hat erzivget
vnt dar an nieman betrivget
Swaz ſiht vn̄ niht geſehen mac
liecht vinſter vn̄ tac
Vnt ſein alles hat gewalt
vn̄ ouch ſeinem wirt galt
Daz er imzegut tæte
mit einer mæzlich bæte
Daz anders niht enſprach
wan da er in andem chrivce ſach
Herre nu erbarme dich
ſo du indein reich chomſt vb͛ mich
Des antwurt im zehant
gænedichleichen der hæilant
Er ſprach fvr war
dv biſt hivte andiſem tage
Mit mir īmeinem reiche
im geſchah vil ſælichleiche
Do er cewerche ſpate gie
den erſten phenninch er gevie
Partriarch vnt ꝑpheten
die von vrvͦ gedinet heten
Mit grozzen arbæiten
die mvſen noch lang͛ bæiten
Daz himelreich er vor in beſaz
die nv wirte ſein die merchen daz
Nv ſint ſi hæim zelande chomē
hie hat ouch ioſep v͛nomen
Div gewiſſen mære alſus
da hern herodis ſvn archælaus
Het gewaltichleiche
ſeines vater reiche
Daz entſaz im der weiſe man
vnt enthielt ſich hie dan
Inder ſtat zenazareth
alſo da geſchriben ſtet
Er wirt von nazaret genant
dar vmbe chert er indaz lant
Zv ſeinem werche er do graif
ſeiniv waffen er do ſlaif
wan er chvnde ſnitzen
mit ſo ræinen witzen
Warf er ſeinen geniſt
durch daz man andē buchen liſt
Als vns dauit fvr læit
Swer ſeiner hande arbæit
Ezze daz der vil ſælic ſei
hie nam der herre bilde bei
Im was ſele veint læit
ich mæine die mvzichæit
Sanctus benedict̉ ſchreibet alſo
wilhelmo monacho
wrche zeallen ceiten etwaz
Ditz riet er im vmbe daz
Daz im zeiner ſtunde
der tivel icht mvzic funde
Recht vmmuze div iſt guͦt
mvzichæit der ſele ſchaden tuͦt
Dv er beræitſchaft gewan
vnt wol wrchen began
Nv chom ein man von d͛ ſtet
vnt frvmt ein ſpambet
Sein lere er im her fvr zoͤch
weder zenider noch zehoh
ze weit noch ze enge
er bat in ander lenge
Die mazze behalten
ioſep ſprach lat michs walten
Ich beræitez iv harte wol
wie ichz wrchen ſol
Einem chnechte rief er dar
er ſprach nv nim vil rechte war
Vnt merche waz ich dir ſage
zivche mir daz abe mit d͛ ſage
Tuͦ dem ſus vnt diſem ſo
der chnecht verhandelt do
Daz er miſſe worchte
da gewan er groziv vorchte
Daz in ſein herre ſolte ſlahen
nvchom daz chint vn̄ ſahen
Trovrechlich gebaren
div da churz geſivten waren
Div ſolten leng͛ ſein v͛lan
er ſprach herre ſecht waz ich han
Ditze holz allez verlorn
des fvrcht ich meineſ h͛ren zorn
Sag an ſprach daz chindeliͤn
wie ſolten ſi zerechte ſein
Div drvmer begund er her fvr leſen
div ſolten elliv lang͛ weſen
Die rechten mazze han ich hie
die ich læider ovz der achte lie
Ich het die mazze vnt ein zol
wir ziehenz ovz ein ander wol
Zivch du hin vnt ich her
owe lieber herrre wer
Geworchte ie ſolhes werches icht
daz holz ergett ſich læider nicht
Nv wol verſuche wir doch
alſus namen ſi ein bloch
Vnt zugen vnlange ſtunde
vntz ez wachſen begunde
Nv namen ſi ein anderz dar
alſus zvgen ſi gar
Vntz daz ſi elliv wurden recht
des vrivt ſich do der chneht
Wan im vil liebe dar an geſchah
Eines andern tageſ er zebrach
ze einem brunne ſein͛ mvt͛ chruͤc
daz wazzer er inſein͛ vælen truͤc
Daz nie dehæin ſchrat da durch q̃m
dv wolten div and͛ chint alſam
Ir mut͛ wazz͛ haben getragen
ir chrvge lagen zer ſlagen
Swie vil ir ieſlich gegoz
des wazzers inſeine ſchoz
Vil chlæine frumte ſiv daz
wan ſi alle wurden naz
Nu enge torſte ir aller dahæin
deſ tageſ nie chomen hæim
Do ſi in gevorchten genuͤc
do hiez er ieglichen ſeinen chruͤc
Bei einzigen ſchirben vͦf leſen
die ſein zerechte ſolten weſen
Vnt machtes in allen ganz als e
die enrichten ſich deſ nach im me
Nv wa ein man der ſtat v͛ſchiet
den chlaget elliv div diet
Die in heten erchant
der was ouch ioſep genant
Si ſæiten daz er wære
getriv vnt gewære
Des was grozer iamer vnder in
nv chom aber daz chint da hin
zv ſeinem ioſep da er in vant
er ſprach iſt dir nicht bechant
Vmbe deinen g nand̉en der iſt tot
ia herre waz mag ich der not
ich wæiz ez wol vnt iſt mir læit
er was vns alleſ deſ beræit
Des wir mvten an in
welleſtu nv ſo ginch hin
Ich wil dir daz zegewalte geben
hæiz in vͦf ſten vnt leben
Des was er vil beræite
ſein werch er fvrdert læite
Vnt gie zv ſeinen genannen
von weiben vnt von mannen
Sach er grozzen iamer da
zv dem toten ſprach er ſa
Vor allem dem livte
inſeinem namen ich dir gebivte
Der dich von nichte werden hiez
vnt dir lebentigen geiſt in ſtiez
Daz dv lebeſt vnt ſeiſt geſunt
der tote chvcht ſich ander ſtunt
So beræite ſeines leibes gar
alſo dem nie dehein fuͤz geſwar
Nv chom ez eineſ tageſ alſus
daz aber daz chint ieſus
Mit andern chinden ſpilen gie
wan deſ enbetragt in nie
Ouch was er gern bei in
ſus chom ſi mit ein ander da hin
Da bei vͦf ein terraz
ſein ſelbes einez da v͛gaz
Vnt viel ztode her abe
deſ hub ſich michel vngehabe
Von deſ chindes magen
ſi begunden tivre vragen
Vnder den ſpilgenozen
wer in het geſtozen
Nv zigen ſi alle ieſum
ſi ſprachen in ſtiez ioſebes ſun
Des begunden ſi im ſtarche droͧn
vnt vngezogenlichen stoͧn
Deſ eines lovgens er phlac
wan er gie hin da der tote lac
Er ſprach zvim nv ſprich
Vnt ſage vil rechte ſtiez ich dich
Nein du herre ſprach daz chint
meine mage dir ſint
An alle ſchulde gebaz
ſine wizzen ſelbe vmbe waz
Er ſprach ſeit du mich haſt beræit
vnt vnſchuldic geſæit
Nv ſtand vͦf vnt lebe als e
ich tæte dir vngern we
Daz chint ſtvnd vͦf vn̄ gie
ſam ez ein bæin geſwære nie
Nv geſchach andem ſamztage
ein chreftic wunder daz ih iv ſage
Er hete div chint zv im genomen
vnt waren zv dem wazz͛ chomen
Dar inne ſi viſche ſahen
er ſprach wir ſvln vns vahen
Dirre viſche ſwaz wir wellen
nv vragten in die ſpilgeſellen
wie daz ſolte geſchehen
daz laz ich ivch iezv ſehen
Seit wir der niht enhaben
wir ſvln vns fvrhe graben
Vnt læiten daz wazz͛ dar in
vnt berge wir vns dort dane hin
So gent die viſche her nach
ſo ſol vns weſen vil gach
Verlovfe wir in die rinnen
ſo mvgen ſi vns niht entrinnen
Der rat geviͤl den chinden wol
ſo von rechte chinden chinthæit ſol
Si begunden wider ein ander graben
ir dehæin wolte haben
Mit dem anderm iht gemæine
wan ſeine furch eine
Nu ſi ſich hant beræitet
daz wazz͛ dar in gelæitet
Mit rinnelin durch den griez
daz chint im vz dem wage hiez
Inſeine fvrch fliezzen
die viſche des niht enliezzen
Sine tæten ſwaz er in geboͤt
die ander chint begunden broͤt
In ir chanele reren
ob dar wolten cheren
Die viſche nach der ſpeiſe
nv was dar nach vil leiſe
Geſlichen eines iuden ſun
der ſtrafte ieſum
Er ſprach daz was ie dein ſit
vnt v͛læiteſt vnſriv chint da mit
Daz ſi wrchent alle ſamztage
ſwenne ich ir vrivden daz ſage
In wirt von ſlegen vil we
vn̄ entrowe ouch niht daz dich v͛ge
Vm wirdechlich er vmbe ſach
zv den chnappen er ſprach
Nv wis an angeſt vmbe mich
ginc niwan hin vnt hvte dich
Daz du rechte gevarſt
vnt deinen ſamztac bewarſt
Ich phlige mein ſelbes harte wol
vnt wæiz wol wenne ih væiren ſol
Do er in nine vorchte
vnt alebenſt fvr ſich worchte
Daz begund ienem harte v͛ſmahē
er ſpranch in allen gahen
Vnt trat im ſeine furhe zvͤ
daz chint ſprach ſeit dv mir nvͤ
Mein ſchone werch zebrochen haſt
Vnt ez durch deine zucht niht laſt
Du beleibeſt ſein anbuze nicht
Vil læide da von dir geſchiht
Du ſolteſt mich lazzen an noͤt
nv viel er hin vnt was toͤt
Driv chint huben ſich dan
Vil ſere in grivſen began
Von dirre ſtarchen zvchte
ſi huben ſich zeflvchte
Einem was fvr daz ander gach
nv gie er mvzechleich nach
Wan ern vorcht im niht
div chindeliͤn ſæiten diſe geſchiht
Den burgern alſus
ioſebes ſvn ieſus
Hat einen ſchonen ivngelinch
ertoͤtet vmb ein chlæin dinch
Er fluchte im daz er ſtarp
den tod er anders niht erwap
Wan daz er im ſeine furch brach
vnt vns do er vns wrchen ſach
Do daz mær vb͛ al
vntz andes chnappe mage erſchal
Mit vngehabe ſi liefen
ze ioſep vnt riefen
Waffen vb͛ dein ſvͤn
entriwen dv muſt in fud͛ tvͤn
Ern zamet biͤ vnſern chinden niht
ſwaz er ſprichet daz geſchiht
Vnt fluchet darzv g͛ne
bit in daz ſægn lerne
Wir han vnſer chint von im v͛lorn
nv vorchte ioſep d͛ livte zorn
Vnt ſprach ze vnſer frowen
wir ſvln den toten ſchowen
er iſt nach hie bei
bit deinen ſvn daz er genædic ſei
Nv ſi zevelde chomen ſint
div frowe ſach ir liebez chint
Da wider vnt fvr gen
vnt bei ſeinen veinten ſten
Minechleich ſi in an ſach
ein tæil ſi bloͤdechleichen ſprach
Hercen lieb wan ſæiſtu mir
waz tete der chnappe dir
Da zebrach er mir mein ſpil
Owe der zvchte was zevil
Herre ſvn erbarme dich
wis im genædic durch mich
Mit dem fuze er in ſtiez
den toten er vͦf ſten hiez
er ſprach ich wil dir dein leben
durch meine muter wid͛ geben
Du wære tump vn̄ betrogen
nv weiſer vnt wol gezogen
Bei der ſtat was ein berch
da heten lewen ir geberch
Vnt zugen ivnge da
Des mvſen die livte ander ſwa
Suͤchen ir vih wæide
dar vmbe was in læide
Swaz nutzeſ ind͛t drumbe was
gut acher vnt gras
Des waren ſi allez ane frum
dar getorſt niemā dar nah͛ chom
Eines tageſ gie daz chint
von dem diſiv mære ſint
Alæine zv der lewen hol
da ſchæin ſæin gotheit wol
Wand̉ ſi im gegen giengen
vnt wirdechlichen in enphiengē
Alſo von recht ir herren
die livte die von verren
Ditz groze wunder ſahen
wider ein and͛ ſi iahen
Daz chint wære benā v͛worcht
daz ez ſogar vner vorcht
Vnt danches gie inden tot
ſi ſprachen diſe groze not
Die verdiͤnt ez ſelben nie
ſeine vordern habent ez etwie
Mit ſvnden hinze got geholt
daz ez die marter dolt
Nv was ez ninder andē wege
er ſchuff im ſelben ſolhiv phlege
Daz er vil gar an angeſt was
vnt vor den lewen wol genas
Si liefen vn̄ rungen
vor vrivden ſi ſprungen
Si wanchten fvr vnt wider
nv ſaz er vnder ſiv nider
Wan in ir ſpil niht verdroz
er nam die ivngen īdie ſchoͤz
Die grife waren linde
ſich læiten dem chinde
Die alten zv den fvͤzzen
ſein ſtræichen vnt ſein gruzzen
Daz enphiengen ſi als ſi ſolten
ſein ſchimf ſi gern dolten
Er waſ dar vͦf gegangen vruͦ
nv gie der abent vaſte zuͤ
Div ſunne ſæigen began
nu gie er vn̄ ouch mit in dan
Div wilden tier gegen d͛ ſtat
vntz er ſiv wider cheren bat
Do daz livt andem geuilde
Daz chint mit dem wilde
Dort her von walde chomen ſach
einer zedem anderm ſprach
wa chomen wir da vns neren
ſich enwolt nieman da weren
Sich hub ein michel vliͤhen
daz volch begunde ziehen
Allenthalben gegen der veſte
Die vragten waz da wære
da hat ein zovbrære
Die wilden lewen zv im genomen
vnt iſt her fvr die porten chomen
Ich wæne er vns alle vrezzen wil
nv ſehet ir welh ein chindes ſpil
Daz chint zeh͛wergen gie
vnt gebot den lewen daz ſie
furen an ir gewarhæit
ſo daz nieman dehæin læit
Noch ſchade geſcheh von in
ſus chert er dan vn̄ ſi hin
Do daz wilt zewalde gie
daz volch herze gevie
Daz e ſo zæglich vloch
recht enhers weis ein zoͤch
Durch wunder gegen dem pvrgetor
da funden ſi in dannoch voͤr
Si beſtuͤnden in mit vrage
war vmbe er hete enwage
Alſo geſezzet ſein leben
vnt ſich hete gegeben
Den tyren zeſpeiſe
des antwurt in der weiſe
Er ſprach diſiv wildē tyer
ſint verre weiſer danne ir
Si ſehent vn̄ erchennent mich
vnt dienent mir ſeit aber ich
Herzv iv genæigte
vnt mich iv mit werchen zæigte
Des habet ir herren ſin
irn wizzet wer ich bin
Wir wizzen wol wer dv biſt
ioſep der dein vater iſt
Der iſt ein einvaltic man
chundeſtu daz er chan
Ez wurde dir her nach guͦt
ſo dv vmbe deinen tolen muͦt
Vil vnwerde gelæiſt
vnt doch den leip dar vmbe gæiſt
Div rede da mit ein ende nam
des andern morgens er quam
Mit den chinden da man lettē gruͤp
ein niwez ſpil er aber huͤp
Er bat ſeine geverten
daz ſi grvben vnde berten
Den letten als er ſolde ſein
er machte ſiben vogelein
Chleine vnt doch wolgetan
nv chom ein iude dar nah gegan
Ez was ot aber ſamztac
er ſp̃ch wie chumt daz ivch enmac
Nieman daz geleren
daz ir tage wellet eren
Die vns zeviͤren ſint gegeben
ieſu du ſwacheſt vnſer leben
Si entætens niht wan durch dich
ſein werch het er fvr ſich
Andie ſunne geſazt
iener vnſælige trat
Neitlich mit dem fuze dar
er wolte ſiv zemvſchen gar
Ditz was wunderlich genuͤc
die hende er an ein ander ſluͤc
Die toten er da wachte
die vogel er vͦf ſracte
Er gebot in daz ſi vlugen
vnt lebten vnt ivnge zugen
Hie vz wart uber ein ſchal
die livte iahen vber al
Er wær ein zoubrære
nv v͛nemt ein ander mære
Ein iude hiez zacharias
der ir ſchulmeiſter was
Der ſprach zuͤ ioſeben eines tages
vns wundert wie dv v͛trageſt
So weiſe ſo dv ſelbe biſt
daz dein ſvn ſo vppich iſt
Er get mit zouber vmbe
nv wer imz die d͛ tumbe
Wol werde zam
dir wæchſet h͛ce læit dar an
Heͥz in daz er zeſchule ge
lerne div buͤch nach vnſer e
Vnt tvͤ ſich ſeines geblæzeſ abe
vnt daz er got vor ovgen habe
So altet er mit eren
troweſtv in iht frumes geleren
Sprach ioſep daz tv dv
Ich bin dehein frum dar zv
Deſ chindes er ſih vnder want
er nam in ſchone bei der hant
Er weiſt in indie ſchule hin
ſein buͤch læit er fvr in
Er hiez in ſprechen nach im
Zwiv ſol daz ich fvr nim
oder waz bedivtet ez daz ſprich
ſeiſtu mir rechte ſo lis ich
la deine vrage vnt lis
daz vor dir ſtet vnt wis
Gedultic als div chint
div mir alſo dv beuolhn ſint
Die bedvrfen deiner lere
ſo chivs ih frum noch ere
Noch dehæinen ganzen ſin dar an
deſ wil chunden daz ich chan
Der wechſel rede was genuͤc
vntz er in mit dem beſmen ſluͤc
Er ſprach nv haſtu mih geſlagen
vnt chanſt mir doch niht geſagen
Vmbe den erſten buch ſtap
den man mir hivte fvr gap
Aleph waz der bedivte
ſaeiſtu mir daz hivte
Ich ſage dir waz thau ſei
der ſtet zenæhſte da bei
Swæic dein rede iſt zeſtarch
dune biſt niht chīt du biſt ein warch
Dein weiſhæit iſt vmmenſliͤch
die habe dir ane vnt entweich
Vz meiner ſchulvnt var
mit deiner chunſt and͛s wa
Wir haben dein lvtzel ere
du ſwacheſt vnſer lere
Ovch iſt vns div deine enwicht
du ſæiſt vil ware wan du wæiſt niht
Wie maniges iares alt dv biſt
oder wenne dein ende tac iſt
Oder waz dir geſchehen ſol
weder ez dir vbel oder wol
Andeinem ivngiſtem tage erge
daz wæiz ich wol vn̄ weſt ez e
Dein muter dich gebære
diſiv ſtarchen mære
Dovchten in vngelovplich
mit zorne ſchieden ſi ſich
Da diſe rede geſchriben was
an ein buch vnt ich ſi las
Het ich ir mer funden da
od inander buchen ander ſwa
Oder inganzen mæren v͛nomen
ih wær ir noch niht zeende chomen
Ich hete gern dar an gelæit
meinen fuz vnt mein arbæit
Swer ſich nv dar an richet
Vnt es baz oder anderſ ſprichet
Vnt ſetzet ſeiniv ſpel dar zuͦ
deſ dunchet mich er miſſe tvͦ
wan ern tert ſelbe ſich
Der ir begunde daz bin ich
Von fuz ſprunne chunrat
Vnt ez ouch volendet hat
Swelh mein vrivnt mih ane haz
zegute ob er mir etwaz
Zeiget daran ich zelaz
Bin geweſen vn̄ v͛gaz
Der mazze vnt ez vnrechte maz
ſo ſnvr ich gern ein anderz baz
