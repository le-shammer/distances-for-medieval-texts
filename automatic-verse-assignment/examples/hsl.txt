Genaͤdig vn̄ gewaltig got
din hailig wille vn̄ din gebot
Muͤſſe an uͥnſ alſo ergan
Dc wir vroͤlich erſtan
Ʒe dem iugſten urſtende
Ʒuͦ der ʒeſmen hende
Mit den rehten ſin erwelt
vnd nuͥt werden u͛ſchelt
ʒe ewigem walle
Da der tievel vn̄ ſine alle
An ende u͛fluͤchet ſint
Gottes vn̄ menſchen kint
Las vͥnſ des genieſſen
Daſ du geruͦches entſlieſſen
Die vor geſigelten porte
Do uon des englſ worte
Din muͦt͛ kint bernde wart
vn̄ belab iedoch u͛ſpart
Der megede guldines tor
Baide ſit alſ oͮch dir uor
Da uor der wiſe ſprach
Do er den h͛ren kuͥnic ſach
varen uͥnſ vnd in
Das niemer menſchen ſin
Volle rekket kvͥnde han
Es enhette din gothait getan
Alſo troſte ʒe gewinne
Des hailigen gaiſtes minne
Ruͦche mir ʒe ſtatten komen
herre nu han ich wol u͛nomen
Vn̄ iſt mir wiſſenlichen kunt
Dc menic ſuͥndig͛ munt
Diͤ warhait fuͥrbrahte
Der ir doch niht gedahte
Durch enhainen dinen willen
Alſ wir leſen vō ſibillen
Vn̄ an den buͦchen anderſwa
Von dem biſchoffe kaỳpha
Die wiſagent baide die warhait
Oͮch haſt du mere fuͥrgelait
In dem hailigen ewangelio
Der uͥnſ wiſet vn̄ leret alſo
Dc wir mit allen dingen
Nach dinen gnaden ringen
Sw͛ dich ʒe dem erſtē drūbe bitte
Dc dem w͛de da mitte
Das and͛ alles gegeben
Diſ beʒaichent dc ewic leben
Sw͛ dc erwirbet der hat dis wol
Die rede man ſus u͛nemen ſol
ſwer alſo keret ſinen muͦt
Dc in alles dc dunket guͦt
Dc im got ʒe genaden tuͦt
Der wartot nu uon der ʒit
Wenne man im ſait
Vuenne div wirtſchaft ſi berait
Dar wir alle ſien geladet
Da doch vil mengem armen ſchadot
Dc er niht ſo wol geklaidet iſt
Das in ivnſ͛ herre kriſt
Verdulden welle dar inne
Diſ gewant iſt div waͤre minne
An die nieman mac geneſen
Noch enſol ʒe vronetiſche weſen
des wonot mir michel vorhte bi
Dc ich der nachenden aine ſi
Der da wirt wertriben hin
Wan ich wante ie minen ſin
Ʒe d͛ welte lon vn̄ niht an gotte
Ʒugt ſchimph vn̄ ſpot
Dar uf ſtuͦnt aller min gedank
Die wile duhte mich vil lank
Swa man die warhait las
Ald vō got iht ʒe redenne was
Swie g͛ne ich nu wid͛ kerte
Vnd gottes dieneſt merte
So enlat mich die gewonhait
won ich vf and͛ upekait
Mich ie her uon kinde vlais
Ob ich nu iht guͦtes wais
Dc ich des niht endē kan
Mir enkome ʒe troſt her an
Sin kraft vnd ſine lere
Durch ſiner muͦt͛ ere
Mache er mir den ſin berait
Dc ich von ſin͛ kinthat
Alſo geſprechen muͤſſe
Ob mich der welte ſuͤſſe
Vf de hain and͛ rede gelaitet hat
Das der mit dirre werde rat
des ich ʒe ſagēne han gedaht
Des wc ain tail fuͥr braht
Ʒe tuͥſchem getihte
So dc ich es ʒe miner phlihte
Nih mag entweſen
Sw͛ ie horte od͛ hate geleſen
von vͥnſer froͮwen an liet
Da maiſt͛ hainrich an beſchiet
Von ir muͦt͛ ſant annen
Wie die bi drin mannen
Drig tohteran gebar
An tugenden wollekomen gar
do div vroͮwe hate u͛nomen
Dc von ir tͦht͛an ain͛ ſolte kom̄
Dc ſit an ir bewaͤret iſt
Vnſer herre der gewaͤre kriſt
Vnd dc div maria hies
Nu ſaget man vͥns dc ſi ſvͥ lies
Nemmen alle drie
Geliches namen marie
Er ſaget vͥns niht mere
Von der megede here
Wie ſi ʒe dem tempel wart e͛ʒogen
Da kvͥnge graue herʒogen
Ir tohteran hieſſen leren
Swc ʒe truͥwen und ʒe eren
Vn̄ ʒe ſaͤlekait ſich geʒoh
Div guͦte niht da uon vloch
Si uienge es ie den beſten tail
wan ſi hate das hail
Von gotte und oͮch die ſinne
Dc ſi ir maiſterinne
Vmb enhain ir unʒuht nie geſluͦg
Si was ſaͤlic genuͦg
vnd wie es ſit dar ʒuͦ kam
Dc ſi ioſep ʒe ſiner e nam
Dc ſont wir oͮch wiſſe lan
Div maget wc ſo wol getan
Dc ir alle die iahen
Die ſi ie geſahen
Si geſaͤhent nie ſchone maget
Oͮch iſt ivnſ me uon ir geſaget
Dc got hat an ſi gelait
Alſo groſſe ſaͤlekait
Div enhaines menſchen mūt
Moͤhte gar getuͦn kunt
Oͮch worhte ſi ſwes ſi geʒam
In der hant vn̄ and͛ ram
Swc de haines h͛ʒen ahte
Von w͛che erdenken mahte
Dc worhte ſi gar ane wank
Des ſaiten ir die iuden dank
Vn̄ iahent al geliche
Arm vnd riche
Da waͤr en hain ʒwivel an
Ob ſi naͤme ainen man
Von ir gebuͥrte kaͤme
Dc gotte waͤr genaͤme
Vn̄ des ir geſlehte wrde vro
Ʒe rate wrdent ſi do
Daſ ſi ivnſer vroͮwen batent
Vnd dc gemanlichen tatent
Dc ſi ainen man naͤme
Das wͦcher von ir kaͤme
Da laͤge gottes wille an
Do div uroͮwe uernam
Der iuden bet vn̄ oͮch ir rat
Do tet ſi alſ der baidiͮ hat
Saͤlde vnd ſinne
Si ſprach ir h͛ren ich minne
Ainen man in dem h͛ʒen min
An dem wil ich ſtaͤte ſin
Mit truͥwen unʒ an minen tot
Ir maiſterſchaft ir do gebot
Das ſi ſuͥ wiſſen lieſſe
wer der waͤr vn̄ wie er hieſſe
dis wc ir bette vn̄ ir gebot
Do ſp̃ch diͮ vroͮwe diſ iſt got
Dem ich iem͛ dienen wil
vnʒ an mines libes ʒil
Swc ich im gedienen kan
Do dis div maiſterſchaft u͛nam
Do lobten ſuͥ der vroͮwen muͦt
Vnd ſprachent dc ſi duhte guͦt
Sit ſi niht mannes wolte han
So ſolte ſi doch niht enlan
Si naͤme ir ainen phlegaͤre
Von dem ſi beraten waͤre
Gemaches vnde lipnar
Diſ rietent ſi ir alle gar
Vnd iahen des mit ſtaͤte
Ob diſ div vroͮwe taͤte
Si moͤhte gotte dienen deſte bas
Do lopte in div maget das
Das ſi in gehorſam waͤre
Vmb ainen phlegaͤre
Des warent ſi alle ſament vro
Ʒehant beſament ſuͥ do
Die iuden alle geliche
Arm vnd riche
Dc ſi ʒe hoͮue kamen
Vnd ir maiſterſchaft u͛naͤmen
Des warent ſi gehorſam
Sw͛ diſe botſchaft uernam
Die kament hin ʒe dem tempel gar
Do ſi geſamenot wrdent dar
Do nam ſi michel wnder
Alle beſunder
Durch wc ſi waͤrent dar beſant
Do wart in ʒehant
Harte ſchiere geſaget
Daſ maria div ſchoͤne maget
Sich het offenlichen uf getan
Daſ ſi varn woͤlte lan
Alle man durch gottes ere
Vnd wolte oͮch iemermere
Gegen dirre welte weſen arn
Nu woltont ſuͥ mit leſſe erwarn
wer alſo ſaͤlic waͤre
Das er ir phlegaͤre
Vnd ir manʒoge ſoͤlte ſin
Diſ lopte al die menggin
nuͥt lang͛ ſi enbaiten
Ain los ſi dar beraiten
vnd wrfens nach ir gewonhait
Do ſtuͦnt alſ vͥns dis buͦch ſait
Ain alt man da nahe bi
Vil gar vor allem walſche vri
Der wc Ioſeph genant
Den traf dis loʒ ie da ʒehant
Das eſ div mengi alle ſach
Mit ainer gerte dc geſchach
Div bluͦte in ſinen henden
Da bi die luͥt erkanden
Dc im got Gunnen wolte
Dc er ſi bewarn ſolte
Des wc er inneclichen vro
Vnd und͛want ſich der megde do
do Ioſeph der guͦte man
vͥnſer vroͮwen gewan
Mit loſſe alſ vͥns diſ buͦch ſait
Do nam der alte die maͥt
Mit rede er irſ do underſchiet
Alſ im ſin wiſhait geriet
Er ſp̃ch ir h͛ren ich han ainē altē lip
So iſt diſiͮ vroͮwe ain iunc wip
Vn̄ iſt mir nuͥt ʒe maſſe
Vil gerne ich ſi erlaſſe
Des man da haiſſet bi gelegen
Ob ſi wil ir ʒuͥhte pflegen
Vnd ſi kvͥnsche belibe
Swc an man ſinem wibe
And͛ trͥuwe laiſten ſol
Dc tuͦn ich g͛ne vnde wol
Alſ ich ir des ſchuldic bin
Sus fuͦrte er vͥnſ͛ vroͮwen hin
In ſin hus ʒe naſereth
Da div ſtat noch huͥte ſtat
vͥnſer vroͮwe bat ir do
Drige maͤgde vō dem templo
Schoͤne kͥvnſche rain vnd guͦt
Durch werch vn̄ durch huͦte
Dar hain laʒen mit mir
Der alte ſprach die bewelhent mir
Die ſol ich wol baraiten
Die herren das g͛ne taten
Sus fuͦrt er dis geſinde hain
Des alten tugende vil wol ſchain
Wan er ir nach ir willen phlag
Do ſi g͛ne ſund͛ lag
Dis lie der h͛re ane nit
Dar nach in unlang͛ ʒit
Kam dar von ain͛ froͤmden ſtat
Ain man der Ioſephen bat
Das er ſin guͦt dar umbe naͤme
vnd mit im ʒe huſe kame
wan er kunde ainen liſt
Der guͦt ʒe den ſchiffen iſt
Der herre wc ain ʒimb͛man
Ob ich es reht geſagen kan
Dar umbe bat er in da hin
Do bewalh der alte den maͤgden drin
Vͥnſer vroͮwen in ir pflege
Vnd fuͦr er mit ienem enwege
nu er uon in geſchaiden iſt
Darnach ſtuͦnt es unlage vriſt
E das div maget vil raine
Aines tages alters aine
Ʒe ainem brunnen waſſer nam
Da ſi die botſchaft von erſt u͛nam
Von dem engel vrone
Er gruͦʒte ſi vil ſchone
Er ſprach ʒuͦʒ ir aue Maria
Vnd aͤndriv wort div oͮch da
An den buͦchen ſint geſriben
Diſuͥ rede iſt kunt div ſig beliben
Vn̄ merkent reht wc ich iv ſage
Dar nach an dem naͤhſten tage
Do hate ſich div guͦte
Durch werch vn̄ durch huͦte
In ainem gadenne aingoſt u͛ſpart
Si wande vil wol han bewart
Das ieman dar in mohte komen
Si hate ain werch fuͥr ſich genomē
Von ſidun vn̄ von golde
Won ſi beraiten wolde
Ainen pfeller ʒuͦ dem templo
Vmb den ſtuͦnt es alſo
Dc er ir was gewallen
Vor den maͤgden allen
Mit loſſe alſ ich es las
Dannoch do ſi dort bi in was
dar ob ſas ſi vnd worhte
Alda kom ir vorhte
Si gedahte anders nieht
An angel ſchoͤne vnd lieht
Erſchain ir da ſi ob ir werche ſaʒ
Vͥnſer vroͮwe ir werches uergaʒ
Die hende vielen ir in ir ſchoͮs
Von vorhten ſere ſi u͛dros
Si wande dc er waͤre ain man
Der engel nam ir die vorhte dan
Er getroſte ſi ie ſa
Er ſp̃ch niht enfuͥrhte dir maria
Froͮwe dich ʒe allen ſtunden
Du haſt an gotte funden
Genade der ich dich wil wern
Du ſolt enpfahen vn̄ gebern
Ainen ſun der haiſet emanuel
Alſo ſprach der engel gabriel
vnſ͛ vroͮwe aͤntwuͥrte im do
Si ſprach wie ſprichet du ſo
Engel himelſcher botte
Diʒ ʒuͥhe ich ʒe nieman wan ʒego
Dc ich nie mannes tail gewan
Noch der werche nie began
Da von ich kint ſoͤle tragen
Er ſprach vroͮwe ich wil dir ſagē
Die warhait die geloͮbe du mir
Der hailic gaiſt kumet ʒe dir
Vnd beſchattet dich des obreſtē k̃t
Da uon virtſtu berhaft
D͛ von dir w͛den wil geborn
Vn̄ dich ʒe muͦt͛ hat erkorn
D͛ wirt menſche vn̄ gewaͤre got
Si ſp̃ͣch ſin hailig wille vn̄ ſī gebͭ
Ergāgean mir alſ du haſt geſaͥt
Ich bin div im iſt berait
Mich dunket nihtes ʒe vil
Swes er mit mir beginnen vil
hie mͭ diͮ red an ende nam
Do der engel enweg kam
Vͥnſe vroͮwe ob ir w͛che ſas
D͛ worte ſi aines niht u͛gas
Wan ſi vil guͦt͛ ſinne wielt
In ir h͛ʒen ſi behielt
Div wort dē gruͦʒ dar ʒuͦ dē ſegē
Die maͤgede die ir ſoltōt pflegē
Die wiſſetont nuͥt vmb diſiͮ dink
Vnʒ dc der gottes hailink
Schiere wart offenbaͤr
Siechtum ane ſwaͤre
Truͦc div maget vnʒ vf die ʒit
Das von rehte gelit
Aan ieglich wip diͮ ſwang͛ iſt
Oͮch pflagen ir alle die vriſt
Die engel mit ſtaͤt͛ huͦte
Die drige magͤde guͦte
Die wiſſetont rehte niht
Anders vmb die geſchicht
Wie es her umbe waͤre komen
Vuan dc ſi hatent wol v͛nomen
Dc ir alle tage brahtont dar
Die engel ir lipnar
Von dem vronen paradiſe
Der irdeſchen ſpiſe
Vͥnſer vroͮwe harte wenic nos
Wan ſi wc aller ſuͥnden blos
do dis alles ergangen wc
Do hate der h͛re ʒacharias
Vnd oͮch ſin wip eliſabet
Alſ an den buͦchen geſriben ſtet
An gotte vil lange gegert
Des ſi nu warent gewert
Aines kindes dc div vroͮwe truͦc
Dis wc wnd͛lich genuͦc
Si hate dc alter uͥberkomen
Vnd diͮ ruͥwe benomen
Vroͤde vn̄ weltlich gir
Er hate in ſin͛ iugende bi ir
Kindes nie begunnen
Vn̄ wc es nu gar v͛kunnen
Do ſi begunden alten
Do hat in got behalten
Dem aͤlluͥ dinc mugelich ſint
Iohannem dc vil raine kint
duͥ muͦt͛ vn̄ div vilraine maget
Do ir dis wnd͛ wc geſaget
Dc ir niftel eliſabet
Oͮch enpfangen het
Vnde kindes waͤre ſwang͛
Do baitet ſi niht lang͛
Si fuͦr da hin vn̄ geſach ſie
Div vroͮwe ſi vil ſchoͤn enpfie
Alſo dc ſi niht kunde bas
Si ſprach oͮwe wc mainet dc
Dc gottes muͦter des geruͦchet
Das ſi mich haime ſuͦchet
Der eron dunket mich ʒe vil
Sich vrvͦwet min kint vn̄ vͤebet ſpil
Da ich es und͛ den bruſten trage
Mich dunket dc im wol behage
Din komen vn̄ vroͮwet ſich aller maiſt
Des hailigen kindes des du traiſt
Dis wc lange vor bedaht
E ʒachariam wrde fuͥr braht
Von dem engel div maͤre
Das von im kvͥnftig waͤre
Ain wiſage alſe alſ Elias
Den got do er vil ainik wc
Vil ſiner toͮgen wiſſen lies
Dem ſelben kinde er gehies
Dc er im ſit waͤre laiſte
Er ſp̃ch du wirſt vō dē hailigē gaiſte
Erfuͥllet in diner muͦt͛
So maͤnge wnd͛ tuͦt er
Dem nieman miſſetruͥwen ſol
Dis ſchain an iohanne vol
Wan er in ſo enʒunte
Das er in mit gebaͤrden kunt
Den er ſit menſchlichen ſach
Er ʒaigte uf in vnd ſprach
Mit dem ving͛ vn̄ mit dem muͦte
Er ſp̃ch dis iſt ain lamp vō des bluͦte
Div welt wirt ane ſuͥnde
Vnd aͤndruͥ vrkuͥnde
Sait vͥns der toͮffaͤre
Von ſinem ſcheffaͤre
Er ſprach der nach mir kuͥnftig iſt
D͛ wc vor mir do mainde er kriſt
Nu laſſen diſe rede hie
Vnd griffen wid͛ an die
die wir vor dirre lieſſen
Nieman ſol u͛drieſſen
Er envroͮwe ſich der wuͥnne
Div diſem edeln kvͥnne
Erkiket wart vn̄ werte lange
Mit ainem vroͤlichem geſange
Des man ʒe ueſp͛ ʒit noch phliget
Swa man ʒe rehte an got gediget
Ain ſalme haiſſet mangnificat
Da mitte begundē ſi and͛ ſtat
Got ſtarch lobon vn̄ eren
Do dannan wolte keren
Div maget vn̄ wid͛ ʒe huſe nam
Ir niftel bat ſi got bewarn
Oͮch beualch ſi div guͦte
Dem hailen gaiſt in ſine huͦte
Eliſabet belaib da
Ir niftel div maget maria
Ilte hain e es wrde naht
Nu hate oͮch Ioſep wollebraht
Sin werch des er dort pflag
Vnde begunde oͮch nahen der tag
Das vͥnſ͛ vroͮwe ſolte geneſen
Er wc nuͥn manot dort geweſē
do er kam vn̄ ſi ſo vant
Von laide ʒart er ſin gewant
Vnd wainote harte ſere
Dauid endorfte niht mere
Ob ſaulo vn̄ ob ionatha klagen
Do die baide wrdent erſlagen
Danne oͮch dirre guͦte man
Dc waſſer im von den oͮgen ran
Nider ivb͛ die wangen
Er ſprach oͮwe dc mich ie ſo lange
Der grimme tot hat geſpart
Vnd dc ich ie wart
Ʒe diſen hoͤnden gebor
Min ere han ich gar uerlorn
Wie ſol ichʒe dem tempeln iem͛ kom̄
Vͥnſ͛ maiſt͛ die dis hant u͛nomen
Der oberſte ewarte
Strafet mich vil harte
Alſ ich des wol wirdic bin
Var tet ich tumb͛ minen ſin
Do ich mich dirre vroͮwen und͛want
Groſſe ungeluͥk ich do uant
Von ſchuldē ich mac wol ſprechē we
Won ich geſach nie kint me
So rehte wol gebaren
Die maͤgde die bi ir waren
Die hant mich ſer an ir betrogen
Si duhtont mich ſo wol geʒogen
So gar kuͥnſche vnd ſtaͤte
Dc ir enhaine niem͛ miſſetaͤte
Wid͛ ſi noch wid͛ mich
Herre got nu erbarme dich
Vͥber diſ liebloſe wip
Mich erbarmet ir wnneclich͛ lip
Swc mir ioch ſuͤle geſchehen
So mag ich niem͛ geſehen
Dc ſi vmb diſe ſwaͤre
Vor dehainem rihtaͤre
Ʒe not rede iemer geſte
Ich getruͥwe got dcer mich e
Von dem libe ſchaide
Min frunͥde hant an diſem laide
Iem͛ ʒeclagenne genuͦc
Faſte er ſich ʒe den bruſten ſluͦc
So maͤngen ungefuͦgen ſlak
Dc er vil nach fuͥr tote lac
die maͤgde wrdent des gewar
Si kament ilende dar
Vnd troſtent in do
Si ſp̃chet̄ gehabet̄ ivch wol es iſt niht ſo
Alſ ir waͤnent vmb diſe maget
Hat ab͛ iv ieman iht geſaget
von ir andes danne guͦt
Der luͥget vn̄ miſſetuͦt
Dc ir ſi vaͤlſchent unu͛ſchult
Vnd alſo groſſen ungedult
An iv ſelben laʒent ſehent
Sit iv niht ʒe vainēne iſt geſchē
Ioſeph ab͛ do ſprach
Dis iſt ain nuͥwes ungemach
Vͥb͛ aͤlle mine ſwaͤre
Wie dunke ich iv ſo alwaͤre
Vnd ſo gar ane ſin
Nu ſehent ir doch wol dc ich gar bī
Vnd uerre elt͛ danne ir
Wie went ir dc entſagen mir
Dc min oͮge ſelb an ſiht
Gant fuͥrbaſ vn̄ muͤgēt mich niht
Mich muͦſ dc iem͛ ruͥwen
Dc ich mich ʒe ivwern truͥwen
Ie ſo uerr uelie
Warumbe h͛re ir wrdent vō vͥnſ nie
Mit enhain͛ rede geſwachet
Er ſp̃ch ia waͤre diſ niht gemachet
An ir mit boͤſen raͤten
Iehent ir dc wir daſ taͤten
Er ſparch entruͥwen dc iſt min wā
Es enkunde niem͛ ſin ergan
An ivw͛ fruͥmde vn̄ an ivw͛n rat
Si ſprachent d͛ mit ir gewerp hat
Da frumet enhain huͦte fuͥr
Schlos noch rigel vor der tuͥr
Wer moht do ſo gewaltig ſin
Der mir die h͛berge min
Nach ir getoͤrſte brechen
Ald wc wolt er an mir rechen
Sit ich niht viende han
Si ſprahent ir ſont es alſo u͛ſtan
Swc ir da ſehent dc iſt vō gotte
Ir enhat danne ſin gebotte
And͛s nieman ſit gepflegen
Si iſt waſgot aneman gelegē
er ſp̃ch laid͛ wir ſint betrogen
Sich het naiſw͛ angeʒogen
Engelſ namen vn̄ engels wat
Der uͥnſ mit ſinen liſten gefruͥmet hat
Dis lait vn̄ diſe miſſetat
Ich getruͥwe wol dc ivw͛ rat
Her an vil unſchuldig ſi
In ain gaden ſtuͦnt da bi
Vloch der clagende man
Vnʒ er den maͤgden ſus endran
Da beſlos er ſich inne
Vnd gedahte in ſinem ſinne
Was er ʒe rede moͤhte han
So er vor gerihte muͦſſe ſtan
Nach raͤte er ʒe himel rief
Vnʒ er in der ſorge entſlief
Sin bette wart vor gotte uernomē
Vil ſchiere wc ain engel komen
Der in der ſwaͤre ſolte bewarn
Er ſprach joſeph dauides barn
Tuͦ dich diner ſorgen abe
Marien dine konen habe
Alſ du ſi haſt enpfangen
Swc an ir iſt begangen
Dc hat d͛ hailige gaiſt getan
Er wachte vn̄ lie den arcwan
Vnd fruͦte ſich mit in
Si giengen mit an and͛ hin
Da uͥnſe vroͮwe an ir gebet lach
Des allen ʒiten phlach
Duͥ ſuͤʒe ane gallen
Er begunde ir ʒefuͦʒe vallen
Fuͥr ſi an iruͥ bariͮ knie
Vnʒ ſi die ſchulde varn lie
Er forhte ſi waͤre im gehas
wan er ſi unrehtes ʒeh
Da mit wande er ir hude han u͛lorn
Do wc ſi ſenfte vn̄ ane ʒorn
nu haton die iuden wol u͛nomen
Dc Ioſeph wc wid͛ komen
Vnd dc maria truͦg ain kint
Do warent ſi alſ ſi noch huͥte ſint
vntruͥwen vn̄ nides vol
Si ſprachent vͥnſ͛ maiſterſchaft diͮ ſol
An diſem alten manne ervarn
Dem and͛s niht wan durch bewarn
Diſuͥ vroͮwe bewolhen wart
wie er die nu habe bewart
Wan ſol in noͤten wc er ſage
Die rehten warhait bi wem ſi trage
Wan es dem alt͛ miſſeʒimet
Sin ʒuht an boͤſes ende nimet
dir biſchof hieʒ abẏatar
D͛ ſante nach im drate dar
Vnd hies in balde fuͥr komen
Er ſp̃ch joſep wir haben u͛nomen
Dc maria ſwanger ſi
Vn̄ iehen des dc du ir bi
Ane ir dank haſt gelegen
Si hate der welte ſich bewegen
Vnd duhte vͥns ſo ſtaͤte
Dc ſi niemer miſſetaͤte
Wir ſin des ſchier ane wan
Si enhette es niemer getan
Es enwaͤre ir anͤ ir dank beſchehē
vnd wellent vf dich ſelbē iehē
Mit weler rede dc beſchach
Das ſi ſo mengen man u͛ſprach
Vnd ſi ſich vf din alt͛ lie
Durch ands͛ niht wan dc du ſie
Mit truͥwen ſoltiſt bewarn
Nu haſt du mit ir ivbel gewarn
Vnd dich ſelben miſſehalten
Des man uͥb͛ dich ſo alten
Alſoͤliche dinc rihten ſol
Dc ſtat vͥns and͛s danne wol
der unu͛ʒagete ſprach do
Ich ahte niht vf ivwer dro
Alſo gros ſo ain har
Vnd waͤre diſuͥ rede war
So ſolte man rihten uͥb͛ mich
Swie duͥ e gebute ſit ab͛ ich
Heran enhaine ſchulde han
So ſont ir mich bi iv lan
Mit minen eron geneſen
Haiſent vͥw͛ buͦch leſen
Swc mir ʒe lidenne beſchicht
Dc ich mich dirre entʒiht
Entſchuldege mit d͛ warhait
Des bin ich hie ʒeſtette berait
do ſtuͦnt da vil nahe bi
In dem tempel domini
Ain waſſer dc ſo hailig wc
Vn̄ ain ſegen dē man dar uͥb͛ las
Sw͛ vmb dekainen arkwan
Ʒe notrede ſolte ſtan
Der muͦſe dc waſſer trinkē ſa
Vn̄ ain vmbgank wc oͮch da
Vmb den vronen altaͤre
Ob er vnſchuldic waͤre
Dis wart in allen ſchiere kvnt
Gienge er dar umbe ſibenſtunt
Swem ab͛ dar an gebraſt
Dem hate der ſuͥden laſt
Die unierſamen vart
Vn̄ gottes gnaden vor u͛ſpart
Dar troͮten ſi den guͦten man
Er ſprach da ʒwivel ich wenig an
Mir enhelfe got nach der warhait
Sin vinſtruͥ hant den ſchilt hat
Ʒe ſchirme ſw͛ unſchuldig iſt
Vn̄ ſw͛ oͮch ane walſchen liſt
Vͥb͛ ſinen vigint rache gert
Da trait ſiniͮ ʒeſmuͥ hant dc ſwert
Dis merkent an ſuſannen
Wie diͮ von ʒwain mannen
Wart ſtarche an gelogen
Vnd fuͥr gerihte geʒogen
Ich waiſ vil wol wie es ergie
Si kam wol hin vn̄ dc man wie
Die ungetruͥwen alten
Won ſi ſich ſelben valten
Mit luggem urkuͥnde
Do ſi die gelogenen ſuͥnde
Vͥber ſi erʒaiget ſolton han
Alſo mag es hie oͮch wol ergan
Muͤget mich ieman durch has
Dem gebuͥte got das er ſich bas
Gedenke vn̄ er des nuͥt entuͦ
Got wais wol dc ich her ʒuͦ
Sorge han ʒe maſſē
Welt ab͛ ir h͛ren mich er laʒen
Dc moͤht iv wol u͛gelten got
Ob ir uerbaͤrent diſen ſpot
Doch hant ir ſo vil da von geſait
Dc ich gotte vnd der warhait
Vng͛ne taͤte dehainen wank
Er nam dc waſſer vnd trank
Er gieng vmb alſ er ſode
Vnd ſwie dik er wolde
Vmb den altar gegangen
Dis wart alda uergangen
Fuͥr ain michel ʒaichen
Do begunde ain luͥʒel waichen
Der iuden h͛ʒe dc e wc
Scharph vnd h͛ter den ain glas
nu erkandont ſi wol ir ſchulde
Si vorhtont gotteſ hulde
An diſem alten man han u͛lorn
Si baten in dc er den ʒorn
Endelich durch got uerkure
Vnd marien braͤhte her fuͥre
Div muͤʒe endelichen iehen
Wa von diſ waͤre beſchehen
Dc ſi ſchuldig waͤre
Vnd er der ſchulden laͤre
Si waren dar ʒuͦ dem tempel komē
Alſ wir dis maͤr hant u͛nomen
Ʒe ainer groſſen hohgeʒit
Do wc da wider enhain ſtrit
Nach ir wrde gegangen
Div da wc bewangen
Mit kinde anͤ mannes tail
Der ſuͥnd͛ troſt der ſaͤligen hail
Der engel kuͥneginne
Ain waͤriv ſuͤnerinne
Duͥ kam da fuͥr gerihte
Ʒe ir wigende anͤ geſchihte
Die ir vil menge vrage
Mit warlicher lage
ʒe tamenūge hatont geſtalt
Do ſtuͦnt div magt in gotte balt
ſi ſprach ir h͛ren wc went ir min
Da ſag an weſ iſt dis kindelin
Wan des wellen wiſſen wir
Si ſp̃ch weles mainent ir
Si ſprachen dc du da traiſt
Swie ung͛ne du es ſaiſt
Wir went wiſſen wer er ſi
Der dir iſt gelegen bi
Si ſprach dc kan ich iv niht geſagē
Bi wem haſtu dāne kint getragē
Ald͛ wer iſt ſin vatt͛ ſi ſprach got
Si ſp̃chen armiu anch wel an ſpot
D͛ pfliget mit wibē ſoͤliches niht
Alſ man an dinem libe ſiht
Du moͤhteſt wol engelten des
Dc du in ʒiheſt du enwaiſt wes
Ich in des dc war iſt
Si ſp̃chen dc du ſin ʒe watt͛ gihſt
Dinem kinde dc iſt gelogen
Si ſp̃ch entriͮwē es iſt war ir ſīt betͦḡ
Dc wil ich erʒuͥgen alſ ich ſol
Won ich mit im ſelben wol
Die warhait erʒuͥge
Si ſprachent wiltu danne ſo
Div vroͮwe aͤntwirte im do
Si ſp̃ch ia reht alhie ʒe ſtette
So tuͦ alſ oͮch ioſeph tete
Vnd laſſe uͥnſ die warhait ſehē
So muͦſſent wir dir nach iehen
nu hant ir wol gehoͤret das
wie ioſeph gerihte noch michel bc
Erʒaigot diſuͥ guͦte maget
Dc ſi niht waͤr war wc angeſaget
Do ſi der ſchulde gelich gie
So wart ſo klaͤgelich ſchulde nie
Dar an ſi ſchuldig ſchine
Ir unſchuld half ir hine
Do ʒwaiot ſich der iuden ſin
Vnd wart gros runon und͛ in
Si ſprachent alle beſund͛
Vmb dis groſſe wnd͛
Ain͛ uͥbel der and͛ wol
Alſ man ʒe gͦſſen dingen ſol
Sus ſchiet div magʒ miͭ vroͤdē hī
Vn̄ ioſeph ane ſchulde ir win
do hate auguſtus geſant
Von Rome d͛ kais͛ in dc lant
Baide brief vn̄ botten
Er hate gewalteclich enbotten
Das man im ſande
Den ʒinſ von dem lande
Vn̄ man dc uok alles ane ſribe
Dc des nieman belibe
Sin ʒinſ wrde ʒe rome braht
Dis wc mit rede alſo bedaht
Vnd durch gewarhait beſait
Dc maͤnlich in die ſtat
Dannan er vō gebuͥrte hies
Vnd ſich da ſriben lieʒ
Der alt herre vn̄ ſin kone
Die enwolton ſich da uone
In enhaine wiſe ʒiehen
Noch dem rehte enpfliehen
Er wc vō bedlehem geborn
Al da hat er im erkorn
Ʒe laiſtenne ſwc er ſolde
Div uroͮwe dc ſelbe wolde
er fuͦr da hin vn̄ ſi im mitte
Nach vil guͦtes wibes ſitte
Si fuͦrent niht mit ſchalle
Alſ nu die richen alle
Si fuͦrent nach gedultekait
Vͥnſe vroͮwe ainen eſel rait
Der herre gienk vn̄ traib ain rīt
Das er fuͥr ſich vn̄ fuͥr dc kint
Vnd fuͥr die vroͮwen hate gedaht
So ſi es ʒuͦ der welte hte braht
Vnd fuͥr ainen ſinen kneht
Dis wc bi den ʒiten reht
Sus hat er ſi in ſin͛ pflege
Do ſi fuͦren vf dem wege
Vͥnſer vroͮwe ſp̃h ʒuͦ dem man
Aines dinges ich mich niht u͛ſinnē kan
Ʒe rehte was es tuͥte
Ich ſihe ʒwaig͛ hante luͥte
Der iſt vnmaſentlichen vil
Harte vro die ainen
Die and͛n harte ſere wainen
Dc dunket mich harte wnd͛lich
Er ſp̃ch ſeder got ſwige rihte fuͥr dich
Es ʒimet niht guͦten wiben
Dc ſi vil vnnuͥʒ͛ rede triben
Wc er dc wort ie wolle ſprach
Ainen enger er bi im ſach
D͛ fragte in her umbe
Er ſp̃ch du redoſt alſ der tumbe
V͛nim du mir die warhait
Es iſt alſ ſi dir het geſait
Dar an ʒviwel du niht
Den iuden ʒe wainenne geſchicht
So werden ab͛ die haiden vro
Den geʒuͥhet es ſich alſo
Wan in ir ſaͤlde nahet
So hail von inen gahet
nu warent ſi nahe vor der ſtat
vͥnſer vroͮwe ir ab helfen bat
wan ſi ſich des vil wol u͛ſtuͦnt
Alſ noch die vroͮwan ſchiere tuͦnt
Dc ir ʒit nahe waͤre
Das wc ioſephen ſwaͤre
wan er da niene ſach
Wip noch hus noch dc gemach
Dc man ʒe kintbetē habē ſol
wan da bi in ainem ſtaine hol
Da wc vinſt͛ vn̄ niht wit
Nu enmohte er an d͛ ſelben ʒit
Beſſer kaͤmenaten
Vͥnſer vroͮwen niht beratten
Selbe er ir da rin truͦg
Der bette waͤte genuͦg
So er ſi beſte mohte han
Nu enwolte der h͛re niht enlan
Er bettot ir mit ſin͛ hant
Vihe vn̄ alſoͤlich gewant
Dc im dar ʒuͦ niht tohte
Vnd des er enbern moͤhte
Dis muͦſ er vor dem ſtaine lan
Do bat er ſi dar in gan
Vil harte guͤteliche
Der alte ʒuͥhte riche
Hate mit im ainen kneht da
Dem bewalh er ieſa
Swc er vor dem ſtaine lie
Der h͛re do allaine gie
Ʒuͦ ſinen magen in die ſtat
Ʒwuͦ wiſen vroͮwan er do bat
Die ſine niftlan waren
Vnd allen walſch u͛baren
Dc ſi durch in kaͤmen dar
Da ſin vroͮwe ir kint gebar
Vn̄ ſi berieten alſ wol
So man vroͮwan ʒe kintbettē ſol
Er gediende es iem͛ umb ſi
Div aine hies ſalome. diͮ and͛ anaſtaſi
Vn̄ warēt die wiſeſtē vō d͛ ſtat
Vn̄ gewertō in des er ſi bat
Si giengent durch ſinē willē da hin
Vn̄ brahtēt all͛ ſlahte mit in
Spiſe vn̄ ſwc man ſolte haben
Da mitte ſi ſi woltō laben
Der ſtain wc vil uinſt͛ e
Nu ſahen dar inne liehtes me
Dc ich es wol gelichen mag
Danne ob drie tage an ainen tag
Ir lieht behalten haͤtin
Vnd mit gemainen raͤten
Der ſunne vn̄ oͮch der mane
Die ſternen nebelſ ane
Wrdent umb ain lieht en ain
Noch lieht͛ es dar inne erſchain
Dis wc enhain wnd͛ niht
Wan das ewige lieht
Dem nie liehtes gebraſt
Aller lieht ain uͥb͛ glaſt
Ane das niht dc niht erluͥhtē mag
D͛ mane div ſunne noch der tag
Dc luhte nu im ſelben hie
Do der wirt dort her gie
Mit den vroͮwan ſinen geſten
Do ſahent ſuͥ dar inne gleſten
Lieht des ſi warent ungewon
Vnd erſrakenͭ ſere da von
Ietwed͛ wolte die and͛n fuͥr lan gan
vnd ſi hie vſſe beſtan
Vnʒ ſi erfuͤre diu maͤre
Wc wnd͛s in dem ſtain waͤre
Salome balap bi der tuͥr
Anaſtaſie vortliche fuͥr
Mit ſorgon in den ſtain gie
Nach wibes reht ſi enpfie
Vͥnſer vroͮwe vnd ir kindelin
Si hies ſi willekomen ſin
Si erlacte vn̄ naig ir
Si ſp̃ch liebuͥ vroͮwe mugent ir mir
Sagon ob iv iht we ſi
Nain es entruͥwen anaſtaſi
Ir ſint doͮch ieʒunt geneſen
Solte mir dar umbe we weſen
Alſo iſt ivnſer wibe ſitte
Vnd iſt vil maͤngvͥ da mitte
Des libes komen in gͦſſe not
Vnd iſt ir vil gelegen tot
Ich wande es waͤr iv bc kunt
Entruͥwen ich enwais ich bin geſunt
Ich waͤne vroͮwe ir triegent mich
Du biſt doͮch elt͛ danne ich
Grif her an allen minen lip
Vroͮwe vil g͛ne ſprach dc wip
Sit ir mirs hant erloͮbet
Si graf ir an dc hoͮbet
Baidi her vnd dar
Si nam fliſſeclichen war
Wes die aderan pflagent
Ob ſi ſluͤgen od͛ lagent
Vnd ſuͦchte an allen enden
keln arm vnd hende
Vn̄ dar nach an die bruͥſtelin
Die warent alſ ſi ſoltont ſin
Mit milche beraitet wol
Alſ von reht kindes amme ſol
Dc h͛ʒe ir dar und͛ ſanfte lag
Si kos oͮch da enkanen ſlag
Dar an de kain ſiechtag erſchaī
Da graf ſi miſſeclichen hin
Vnd ſuͦchte ir an den fuͤʒen
Die vant ſi der ſuͤʒen
Kuͤle vn̄ doch ʒe rehte hais
Do ſprach die vroͮwe ich enwais
Wes ich h͛ vmbe ſol iehen
Hie iſt ain gros wnd͛ beſchehen
Diſuͥ vroͮwe iſt maget vn̄ hat ain kīt
Ir bruͥſte wol beraitet ſint
Von milche mit vollen
Ir lip iſt vmbewollen
Dis kint ʒe watt͛ nie gewan
Enkainen irtſchen man
Wart oͮch dekaines vō gotte ie geboen
So hat er dis vō reht erkorn
Wan ich ſo ſchoͤnes nie geſchach
Dis horte ſalome vn̄ ſprach
Du enwaiſt huͥte wc du haſt geſait
Du redoſt wid͛der warhait
Dc ich dir niht han miſſeſait
duͥ vroͮwe erbaldot ſich do
Si gie dar in vn̄ vant alſo
Alſ si ir habte geſaget
Muͦt͛ vn̄ raine maget
Menſchen vn̄ waͤren Got
Si wande es waͤre aͤlles ain ſpot
Vnʒ ſi die warhait reht ervant
Si raigete dar mit der hant
Si wolte griffen an ſi
Alſ oͮch da vor anaſtaſi
Mit groſſem andahte tet
Do erkrumbot ir alda ʒe ſtet
Div hant ʒuͦ dem arme
Do begunde die arme
Schrien vn̄ wainon
Si ſp̃ch oͮwe wc ſol dis mainon
Dc ich liebloſes wip
Suſ han v͛lorn minen lip
Dc ich dc leben ie gewan
Nu muͦs ich krumb vnd lan
Min leben ſus u͛tͥben hin
Nie enwart nihͭ e͛m͛s dē ich bin
H͛re habe erbaͤrmde uͥb͛ mich
Gedenke dc ich wid͛ dich
Seltan ie iht geworchte
Iich wc durch dine vorhte
Ʒe der kilchen naht und tag
Sid ich der welt v͛phlag
Vn̄ vil lieb͛ man u͛ſchiet
Nach minen ſtattan ich beriet
Baide arm vnd ellende
Den racht ich mine hende
Vnd beriet ſi mit gemache
Vnd͛ minem ob dache
Mit trinken vnd mit eſſen
Alſus han ich beſeſſen
Dc waiſt du h͛ʒe wol fuͥr war
Minen witewen ſtuͦl ſiben iar
Ane alle miſſewende
Ach ach wie ich nu ſchende
Min geburt vn̄ min kuͥnne
Die muͦſent kranke wunne
An minem libe nu ſehen
Ich bin ʒe erbarmenne geſchehen
Den ich wol gelichete e
Oͮwe mir armen iemer we
nu wa aneſtaſie ſach
ainen engel d͛ wid͛ ſi ſprach
Hais dis wip geloͮbig weſen
Si mag noch vil wol geneſen
Geloͮben baidiv an got
Vnd wiſſent dc ſinem gebot
Aͤlluͥ dink vil mugelich ſint
Beruͤret ſi dirre maͤgte kint
Mit ſin͛ hailigen hant
Ir lemi vn̄ ir gegihtes bant
Si iſt geneſen geloͮbe mirs
Erkenne got vn̄ rat oͮch irs
div vrovwe alſ ſi gewiſet was
Div lert oͮch ene dc ſi genas
Do dis alles ergie
Vnd ſi der ſiechtum uerlie
Do lobtont ſi got baide
Das ſi von ir h͛ʒelaide
Sin genade hate enbunden
An den ſelben ſtunden
Begunde man do hoͤren
von engelſchen koͤren
Vroͤlichen ſingen
In ſuͤzer ſtimme klingen
Gloria in excelſis deo
Dc ſprichet etſwa alſo
Gelobt ſig in den himel got
Maͤnig engel vrone bot
Dc lob vil vroͤliche ſank
Div wile wc da vil vnlank
nu ſuͥln wir oͮch wiſſen lan
Von welen ſchulden wart getan
Das ioſeph vͥns͛ vroͮwen nam
Ʒe rehter e nu ſehent das kam
Von dirre hande ſachen
Die wir iv kunt machen
mit der warhait an diſen ſtunden
Swa man wip hette funden
Mit reht͛ e bekant
Div waͤre u͛ſtainet ſa ʒehant
Ob ſi niht kuͥnde erʒaigē ir man
Der ſi ʒe rehte ſoͤlte han
Dis wc do ind͛ iuden e
Noch ſont wir nu ſagon me
was div and͛ ſchulde waͤre
Dc er ir pflaͤgaͤre
Vn̄ ir manʒoge ſolte weſen
So ſi des kindes waͤre geneſen
Div dritte ſache iſt unu͛holn
Da wart dem tievel niͭ u͛ſtoln
Sin mēſchait die e͛ an ſich nam
Do er durch uͥns h͛ in erde kam
div hant ir e wol uernomen
wie vō rome warēt komen
Baidiv brief vn̄ lotten
Wie der kaiſer hate enbotten
Das man im ſande
Den ʒinſ von dem lande
Das was ain kreftiges magen
Des volkes in die ſtat geſchlagen
Alſ ſi ſich da ledegon wolten
Durch die not ſi niht dolten
Das de kain wihe darinne belibe
Si ſchuͦfen dc manſ us tribe
Ʒe welde vnd ſin da huͦte wol
Div ſtat wc des volkes ſo vol
Alſ ich iv beſchaide
In dem lande iſt div waide
Den wint͛ vn̄ dc gruͤne gras
Dc in dem ſum͛ tuͤrre wc
Si erwelton ʒuͦ ir huͦte
Die mit manlichem muͦte
Vil ganʒ͛ tugende wielten
Dc ſi in ir vihe behielten
Das eſ gar wid͛ in kaͤme
Vn̄ niemā de kainē ſchadē dͣ naͤme
Von wolfe noch vō diebe
Durch der geſte liebe
Nam man ſich es alſus an
Vnd triben es durch behaltē dan
Si ſuͦchtent guͦte waide
Do erſchain in vf der hade
Anͥ luͥʒel e es tagete
Ain engel der in ſagete
Das got geborn waͤre
Diſuͥ ſaͤlʒenen maͤre
Begunden ir h͛ʒen waichen
Er gab in ʒe vorʒaichen
Er ſprach ir winden an diſen ſtundē
Mit tuͦchē bewnden
Das kint in ain͛ krippe ligen
Die hirten do dem engel nigen
Si begunden und͛anand͛ iehen
Wir ſont gan vnd beſehen
Die gnade die vͥnſ got erʒaiget hat
Ʒe bedlehem vor der ſtat
Des ſont wir vͥns vroͮwen alle
Sie kertont nach dem ſchalle
Vnd kament in kurʒen ſtunden
Da ſi die warhait funden
Schinbaͤr vnd ane loͮgen
Si ſahent mit ir oͮgen
In menſchlichem bilde
Bu vnd wͦſti iſt vnd͛tan
vnd mer alſ ich geloͮben han
Apgruͥnde vnt ẏtwaͤge
Si ſagent dc er laͤge
In kintlichen banden
Sine gothait ſi erkanden
Bi dem enſlichem lobe
Der ſwebte ain micheltail dar obe
Si lobton ir ſchephaͤre
Doch ſwie er ain naͤhtig waͤre
Sin alt͛ nieman mahte
Ʒen hain͛ ganʒer ahte
Mit muͦte gelichen
Er wc eweklichen
Ane angenge vnd ane drum
Inprincipio erat v͛bum
Dc ſpc̃het ain wort vō dem engenge
Das vͥnſ got noch uerhenge
Dc wir alſo behaltent diſ leben
Das vͥns dc ewige w͛de gegeben
do begunde dar gahen
Verre vnd nahen
Die luͥte durch die wnd͛
Oͮch warent genuͦge dar und͛
Der h͛ʒe guͦt͛ andahte phlag
Vͥnſer vroͮwe vnʒ an den drittē tag
In dem ſtaine belaip
Vnʒ ſi dc gedrank da u͛traip
Der ſtain wc vil enge
Des huͦb ſich dc gedrenge
Inrenthalp des ſtaines tuͥr
Si bat ir helfen da fuͥr
Durch der luͥte gemach
Ob ſi g͛ne ieman ſach
Dc ſi ſich den wol ſehen lie
Der weg dem ſtain ſo nahe gie
Swer da Fuͥr gienk ald͛ rait
Der mohte in ſin͛ menſchait
Himelſ und erde h͛ren ſehen
Dis wc ane ſaͤthe niht beſchehen
So maͤnig richer palas
Vnd kemenate ind͛ welte wc
D͛ er aller dinch vͥns enbar
Vnd in ſin muͦt͛ hie gebar
In dem ſtaine bi dem wege
Dis beʒaichnot ſin͛ gnadē pflege
Dar in er alle die nam
Do er durch ivnſ h͛ vf erde kam
Die es im ſtaͤteclich getruͥwent
Vnd den weg ʒe rehte buwent
Die warēt in ſinem vride des gewis
Bethlehem domus panis
Des brotes hus betuͥtet das
Wie moht er ivnſ behuͤten bas
Fuͥr den ewigen tot
Er ſprach ich bin dc lebende brot
Vnd bin dc ewige leben
Alſo ruͦchte er ivͥnſ geben
Sinen ſun ʒe ainem gelaite
D͛ ivns mit gewarhaite
Dinch dirre welt vngew͛te
Wiſte vnd generte
Vor de ewigen uerluſt
Da der tievel mit akuſt
Maͤnge ſele u͛loͮg
Do er den erſten man betroͮg
dis wc lange vor bedaht
E dc ſin lip wrde vollebraht
Ʒe wolleclichem werde
In himel vn̄ vf erde
Dc ſprechent div buͦch ʒetuͥte
In lobent engel vnde luͥte
Die engel von dem himel ſint
So ſint die luͥte der erde kint
Die lobton in baide nach ir ſitte
Des enwas niht gnuͦg dͣ mitte
Die himel ſantont im dar
Aͤn lieht dc wolleclichē gar
vil ſchone vnʒ an dē morgē ſchaī
Dis wc der liehſten ſternē ain
Der da vor ie wart geſchain
Do begunnde maͤneclichē iehē
Ʒe ieruſalē vnd and͛ſwa
Dc ſi ſiccherlichen da
Der welt behaltaͤre
Got Geborn waͤre
nu wil ich ivch mere kuͥnden
Von den waͤren vrkuͥnden
Dar an ſin gothait oͮch erſchain
Es wc gebarnet fuͥr den ſtain
Dem eſel vnd dem rinde
Da geruͦchte mit ir kinde
Div raine muͦt͛ inne ligen
In begondon ſtarche an digen
Div vihe vn̄ rumdon im ir mas
Si nigend im vn̄ ſtuͦdēt hoh͛ bas
Alſ oͮch in waͤre geſait
Warumbe er in die krippe waͤre gelait
Das iſt her niht beliben
Es enſi lange vor geſriben
Alſ es die wiſſagen hant bedaht
In dem ſtalle lit meng͛ hande baht
Da eſel vn̄ rind͛ inne ſtant
Noch meng͛n vngeloͮben hant
Die iuden vnd die haiden
Enʒwiſchen den vihen baiden
Lie ſich der welte h͛re nider
Dis frumte menge ſele ſid͛
vͥnſer vroͮwe vor dem ſtaine lag
Dar nach vnʒ an den drittē tag
Da ſi ir liebes kint gebar
Do kament ir fruͥnde dar
Si nament ſi oͮch in ir pflege
Vn̄ fuͦrtē ſi mit in aſt͛ wege
Ʒe bethlehem in die ſtat
Vͥnſer vroͮwe do ir fruͥnde bat
Do der ahtode tag was
Dc ſi des kindes genas
Das ſi ʒe ſamen kamen
Vnd ir liebes kint naͤmen
Vn̄ es beſnitten in der alten e
Dc wart oͮch nuͥt gefriſtet me
Doch er vmbewollen
Do wolt er doch erwollen
Die e vn̄ niht ʒerbrechen
Alſ er ſelbe geruͦchte ſprechen
Non ueni legem ſoluere
Ich bin niht komen dc div e
Mit mir ʒ͛ſtoͤret werde
Es enwart vf der erde
Nie kindes alſo wol gepflegen
wan ſin huͦte ſin ſelbes ſegen
do wc bi den ʒiten ſitte
Dis wonot oͮch nu dē luͥtē mitte
Das die vroͮwan ʒe kilchun gant
So ſi die ʒit begangen hant
Nach der geburt ʒe fierʒig tagē
Alſ gienk oͮch ſi vn̄ wart getragē
Mit ir ir vil liebes kint
Ir mage wc ain͛ vō alt͛ blint
Der hate an got vil lange geg͛t
Des er an dem tage wart gew͛t
Dc er geſaͤhe den troſt
Da uon div welt wrd erloſt
Hie enpfienk er ſin͛ truͥwen lon
Dis wc der alte ſẏmeon
D͛ nam der rainen maͤgde kint
Vil guͤtlichen an ſinen arm
Vnd braht es in den tempel hī
Er truͦg dc kint oͮch wiſt es in
Wan im volgot ſaͤld vn̄ ere mitte
Do wc bi den ʒiten ſitte
Vnd͛ den iuden gemaine gar
Swelch vroͮwe ʒe dē e͛ſtē kint gebar
Wart es ain degen kindelin
Ʒwuͦ tubē od͛ ʒwai turteltuͥbelin
Muͦſe man mͭ im ʒe dē tempel t̃gē
Dis wc ir opher nach den tagen
So ſi ʒe kilchun ſolte gan
Dc ſelbe wart oͮch da getan
Wan man opherote fuͥr in
Ʒwai turteltuͥbelin
do dc opher wart gelait
Nach der iuden gewonhait
Ain gros ʒaichen de beſchach
Der alte h͛re vil wol geſach
Der da vor wc blint lange
Nu begund er mit geſange
Lobon den gottes ſun
Lumen ad reuelatōnē gencium
Daſ ſp̃chet du biſt dc ewige lieht
Da von ind͛ vinſtri geſiet
Div u͛lornuͥ diet vn̄ rihtent ſich
Vnd ẏſrahel aͤllu diu mengi dieth
Aller diner genaden lobet
Alſo das vrowe dine ſele wert
Durch varn muͦs dc bitt͛ ſwert
Du arnoſt mit dem ſmerʒen
Dc vil menges herʒen
Gedenke w͛dent er offenot
Suſ wiſſagot er den gottes tot
do wc begāgē mit gotte
Nach der iuden gebotte
Der ordenunge genuͦk
Dc kint man hin ʒe huſe truͦk
Sine fruͥnde giengent im mitte
Hie wart es nach der kinde ſitte
In ainen wiegen gelait
Vnd͛ vn̄ vͥb͛ geſprait
Gewant raine vnd wiʒ
Vͥnſe vroͮwe hate des groſſen vliʒ
Wie ſi ſin ſo gephſlaͤge
Das er ſanfte laͤge
dar nach in ſinen iaren ʒwain
Ain kreftig nuͥwes lieht erſchain
Often in den landen
Da bi die luͥt erkanden
Die es haton geſehen
Dc naiſwas waͤre beſchehen
Das diſiv ʒaichen ſoltont tuͥten
Dannoch wc den luͥten
Von gotte enhain warhait enbart
Vnʒ es in ſus kekuͥndet wart
do wrdent die kuͥnge drie in ain
In der lant dis lieht erſchain
Das ſi nament kreftig guͦt
In kom vaſte in irn muͦt
Si woltont iem͛ varnde ſin
In taͤte got gnade ſchin
Wc diſiv ʒaichen lerten
Nach dem ſternen ſi kerten
Der in ʒegelaite wc geſant
Nu gienk er in der iuden lant
Gen ieruſalem der veſte
Alda wrdent die geſte
Geherbergot ſchone
Herodes der die krone
Bi den ʒiten da ʒe lande truͦk
Der maͤre man im ʒuͦ gewuͦk
Alſ er dis hate u͛nomen
Das in ſin lant waͤre komen
Geſte alſe riche
Die bat er hainliche
ʒuͦ im komen durch die maͤre
was ir gew͛p waͤre
Das hies er im ſagen
Des wellen wir dich niht u͛dagen
Sprachen die richen haiden
Wir ſont dir es wol beſchaiden
Es iſt geborn ain hailant
Des ſternen ſchin in ivnſ͛ lant
Dem hant wir her gewolgot ſid͛
Vnd wellint komen niem͛ wid͛
wir windent den kuͥnig maͤre
Do wart h͛odes ſwaͤre
Baide herʒ vnd ſin
Nu ſant er nach den iuden hin
Das ſi ʒe hoͮue kaͤmen
Vnd mit in naͤmen
Ir buͦch vn̄ ir wiſen lere
Er hies im div maͤre
Sagen vnd an den buͦchen leſen
Weles div ſtat ſolte weſen
Die got dar ʒuͦ hat erkorn
Das er da werde geborn
Das hies er im ſagon
Si ſp̃chent es ſribent die wiſagen
Die got dar ʒuͦ hat erkorn
Das er wil w͛den geborn
In der ſtat ʒe bedlahem
Do ſprach der kuͥnig vō ieruſalē
Dc ſi fuͤrent gotte bewolhen
Vn̄ in dc lieſſent veru͛holen
So ſi in hetten funden
Vnd im geſagen kunden
Wa er in winden ſoͤlti
Wan er in oͮch an betten wolti
Alſus loͮg er ſich ſelben an
Si ſchident mit vrlube dan
do kam in vil geraite
Der ſterne ir gelaite
Dem ſi dar gewolgot haten
Vnd noch vil g͛ne taten
Nu gienk er von ieruſalem
Reht gegen bedlahem
Vnd ſtuͦnt dem ſelben huſe obe
Dar inne wc d͛ den mit lobe
Nieman mag uerenden
Die richen ellenden
Die erbaiſton an den ſtunden
Vnd giengent da ſi funden
Dc kint in ain͛ wiegen
Si begundent nid͛ biegen
h͛ʒe hoͮbet vnde knie
Dem kinde opherotont ſie
Drie gaban vil beʒaichenlich
Golt dc er uͥb͛ alluͥ riche
Vnd uͥb͛ aͤlle kuͥnge kaiſ͛ iſt
Darnach wieroch durch den liſt
Ʒe eron ſiner gothait
Merren dc ſin menchait
Der grimmeclichen burde
Des todes niht uͥb͛wrde
Dis wc lang vor bedaht
E dis opher wrdi wollēbrach
Vͥnſer vroͮwn ſi dannoch erton
E das ſi dannan kerten
Mit ſoͤlich͛ gabe alſ ich es las
Die riche vnd kaiſerlichen wc
Si woltont wider ʒe lande
Den weg den ſi bekanden
Do ſant in got der guͦte
Sinen engel ʒe huͦte
Der ſi wiſte vnd in riet
Ainen and͛n weg er ſi beſchiet
Dc ſi erodem uermitten
In gottes gelaite ſi do ritten
Wider hain in ir lant
Do dis herodes beuant
Das er betrogen waͤre
Do wart im harte ſwaͤre
Baidiv h͛ʒ vnd ſitte
Oͮch hulfent im truron mitte
Ieruſalem vnd die lantſchaft
Mit vil groſſer ʒornes kraft
Er ſine botten ſande
Vnd gebot ſwc in dem lande
Inrenthalb ʒwain iaren
kint geborn waͤren
Dc man div ʒe tode erſluͤg
Dis was vraiſlich genuͦg
Suſ gedaht der mord͛ vmb den wīdē
Mit mart͛ vnd͛ den kinden
Den kuͥnig der da was geborn
Alſus rach er ſinen ʒorn
Dc u͛rgoſ vnſchuldig bluͦt
Vnd ienſ dc wart vil wol behuͦt
Durch dc dis mort erhaben wart
Do wart ioſeph ain vart
Gebotten da er lac vn̄ ſlief
ain engel im ʒuͦ rief
Ioſeph ʒoͮm din eſellin
Nim diſe vroͮwen vn̄ ir kindelin
Vluͥhe in Egẏptum
Wiſ da vnʒ ich nach dir kum
Der kuͥnic iſt ʒornic worden
Er haiſſet dint morden
Vnd ſuͦchet diſes mit dem ſlage
Bis du da unʒ ich dir ſage
do ioſeph dis maͤre kam
vͥnſ͛ vroͮwē er ʒehant nam
Mit ir vil lieben kinde
Vnd and͛ ir geſinde
Des wc niht mere ſo man ſaget
Wan drie kneht vn̄ aine maget
Das and͛ er da haime lies
D͛ hr͛e mit im triben hies
Sin vihe vn̄ huͦb ſich vf die vart
Kreftig walt vnd hart
Enʒwiſchen diſen landen lag
Da nieman de kaines bvweſ phlag
ſus bogunden ſi gahen
Da ſi dc gebirge ſahen
Durch des vͥben mannes dro
Dis gefuͦgte ſich aines tages ſo
Das ſi benahto ſolden
Vnd herbergen wolden
Vor ainem berge d͛ wc hoh genuͦc
Da geſahen ſi inne ain michel luͦc
Vinſter vnd egſchlich
Dar uf die traken vraiſchlich
Spiltent gegen dem kinde
Ioſeph vn̄ ſin ingeſinde
Die erſrakent ſere da von
Si warent ſoͤliches ſchimphes ungewō
nu begundont dar gahon
verren vnd nahen
Wolfe loͤwen vnd bern
Die woltont des niht enbern
Si geſahent ir herren
Nahe vnd verren
Strichent ſi vſ dem waͤlde dar
Alſ ir ioſeph wart gewar
Do wart ſin vorhte vil groʒ
Ir hainliche in vil harte uerdroſ
Doch won ſi ſenfte waren
Si begundon gebaron
Den ſchaͮfen geliche
Vnd niht ſo egeſliche
Alſ da vor ir ſitte wc
Diſiv miſſmuͦte geſelleſchaft
Maiſterte diͮ gottes kraft
Dc ſi ſich ſo geliche ʒoͮch
Das lamp den wolf niht enuloͮch
Alſ entet dē loͮwen dc rint
Von der muͦter lief dc kint
Spilnd fuͥr vnd wider
Maͤnig Ioͤwe ʒuͦ ſinen fuͤʒen nid͛
Viel vnd diu and͛r tier alſam
Dc wilt wart alles im ʒam
Do des ioſeph wart gewar
Dc im niht arges vor im war
Do lies er ſiv wol beliben
Vnd mohte ſuͥ doch niht u͛triben
Mit enhain͛ ſlahte aͤrbait
Es waͤre im liep od͛ lait
Sientwichent im durch enhaine not
Vnʒ es in das kindelin gebot
noch groſſer wnd͛ ich iv ſage
Si kament an dem fierdē tage
Vf ain brait geuilde
Wuͤſte vnde wilde
Das waſſer da uil tuͥre wc
Si enfunden loͮp korn noch gras
Das in ʒe ihte dohte
Ald vihe geeſſen mohte
So gar was es uerbrunnen
Vnd u͛dorrot von der ſunnen
Schiere beſſert ſich ir gewin
Si geſahen verre vor in
Ainen boͮm harte hoͮch
Das geſinde do des endes ʒoch
Wan er vil ſuͤʒen ſchatten bar
Durch ruͦwe kertont ſi dar
Do ſi ſich nach ir aͤrebait
Dar und͛ hatont gelait
Der luſt gefiel in harte wol
Der lon wc ſchoͤnes obſe vol
Vͥnſe vroͮwe uf ʒe berge ſach
Ʒuͦ ioſeph ſi do ſprach
Muͦtoſt du beginnen
Des obſes mir gewinnen
Ich aͤſſe es g͛ne es luſtet mich
Er ſprach vroͮwe es iſt vnmugelich
Der boͮm iſt ſo hoch vnd ſo ſchlecht
Das ich mich noch minem kneht
Her an ʒe ſtigenne niht enkere
Mich muͤget noch michel mere
Div groſſe not vmb vͥnſ͛ vihe
Das ich von turſte ſterben ſihe
Das iſt ain iam͛ vnd ain not
Daſ kint ſtuͦnt vf vn̄ gebot
Dem bome dc er naigte ſich
Er ſprach muͦt͛ nu ſtant vf vn̄ brich
Des obſes ſwie vil dir gewalle
Ioſpeh vnd die ſinen alle
Die dar und͛ ſaſſent
Die brachent vnd aſſent
Alſ vil ſi eſſen wolden
Dannoch lie der boͮm die tolden
Nidenan bi der erde ſwebeN
Vnʒ im vrluͦp wart gegeben
Do rihte er ſich vf vnd ſtuͦnt alſ e
Das kint ſprach boͮm wir ſont noch me
Din͛ wrʒan genieſſen
Laſſe ivns dar uſ flieſſen
Lut͛ waſſer vnd kalt
Des kindes gotlich gewalt
Schain vil wolleclich dar an
Ain brunne von dem boͮme ran
So gros er tribe wol ain rat
Nu beliben ſi an d͛ ſelben ſtat
Die naht vnʒ an den morgen
Suſ wrdent meg͛ ſorgen
Entladen von dem kinde
Des morgenſ do dc geſinde
Die herberge rumde
Dis kint ſich dannoch ſumde
Er ſtuͦnt vn̄ dahte alſam ain mā
D͛ vil wol gedenken kan
Wie man dem wirte dankan ſol
D͛ mit guͦtem gemache wol
Hat beraten ſinen gaſt
Er ſp̃ch minen engel nemēt ainē aſt
Von diſem boͮme der hie ſtat
Vnd ivnſ so wol beraten hat
Gemaches vnd ſpiſe
An minem paradẏſe
Da mine boͮme inne ſtant
Vnd vil guͦte ruͦwe hant
Dar und͛ ſont ir flanʒen in
Seʒʒent in reht emitten drin
Das er in iem͛ me ain wunne ſi
Durch daʒwir hinaht dir bi
Geherbergot ſin ſo ſchone
Dis hab der boͮm ʒe lone
Vn̄ ſie ſin nam iemerme
Palma ſignum victorie
Dc ſp̃chet des ſiges wortʒaichē
Da beſchaich ain michel ʒaichen
Die engel ʒuhten ainen aſt
Dc er alſo lute erbraſt
Dc Ioſeph da uon erſchrach
Er wande es waͤr ſin iungſt͛ tach
nu wc ain brait gewilde
wuͤſte vnd wilde
Da ſi ivb͛ ſoltont varn
Die hatont mit ir harſcharn
W͛ ſeʒʒet ʒwelf ſchachman
Von den vil luͥte ſchaden nam
Si tatent vf der haide
Der welte vil ʒelaide
Si kundon ſich niht erbarmē
Vͥber dekainen armen
Vf roͧb wc gar ir ſin bewant
Swenne ieman fuͦr durch dc lān
Mit ſo guͦt͛ geſelleſchaft
Das ſi ſi alſo w͛haft
Alſ frume luͥte funden
Dc ſi in niht geſtriten kunden
So iahent ſi dis waͤre ir ſitte
Vn̄ hie beiagtont ſi ſich mitte
Die die ſtraʒe varn wolten
Dc ſi die laiſten ſolten
Von egẏpto vn̄ oͮch wid͛ dar
Suſ erwrbent ſi ir lipnar
Vnd in waͤre beſchaiden
Entʒwuͥſchen den landē baidē
Ir lon vō krankem guͦte
Vnd dc ſi ʒuͦ der huͦte
Durch gewarhait geſchaffen waͤren
Mit ſus getanen maͤren
Betrugent ſi vil menge man
Vn̄ gewnnen in ir guͦt an
doch waren ſi und͛ in gewon
Dc ſi dike nament ſchadē da vō
So ſi iht gewinnes brahtont
Daſ ſi darumbe ahtont
Vnd wrdent dikke ſere wnt
Do berietent ſi ſich ʒe ain͛ ſtunt
Das ſi wurfent ir loſ
Es waͤre klaine od͛ gros
Swc in gewinne huͥte kam
Das den der aine gar nam
Vnd in het ane tail
Vnd der and͛ ſin hail
V͛ſuͦchte morne her an
Swc der danne gewan
Dc lieſent die and͛n ane has
Si duhte dc ſi niem͛ bas
An ir geſelleſchaft beliben
Do dis lange alſo getriben
Do haton ſi ſich aines tages gelait
Nach ir gewonhait
Vffen auenture gewin
Do fuͦr dort her gegen in
Vͥnſer vroͮwe mit ir kinde
Vnd and͛ ir geſinde
Dis vihe al ſanfte vor hin gie
Nu recten diſe nach wane hie
Wir w͛den waͤtliche
Vnnotig vnd riche
An diſem roͮbe riche huͥte
Dis ſint koͮfluͥte
Si tribent ſoͮmaͤre
Ir burdi iſt ſo ſwaͤre
Das in niht wol geʒowen mag
Do ſprach ien͛ dem der tag
Mit loſſe was gewallen
Wc tuͦch ivw͛ ſchallen
Bewegent ſin ivch mit guͦtē ſitten
Ir muͦſent ivw͛ pfant quitten
Waͤne ich mit and͛m beiage
Io emuͦte ich an ivw͛m tage
Enhain͛ ſlahte tailes
Lat ivch mines hailes
Niht dunken ʒe vil
Dis guͦt ich aine haben vil
Sit ich es vō rehte haben ſol
Wan ich bedarf ſin harte wol
Sit mir es got hat gegeben
Ich wil nu ſchaffē min leben
Ʒe ſaͤlden vnd ʒe eren
Vnd wil da mitte keren
Etʒwa da guͦte luͥte ſint
Min wip vnd minuͥ kint
Den wc ie min robon lait
Si hant mir dike vor geſait
Swē ich es wolte entweſen
Wir ſoltint and͛s wol geneſen
Si lieſſent mich niht u͛derben
Vnd woltont mir helfen w͛ben
vil g͛ne nach rainem guͦte
Nu vil oͮch ich ir muͦte
volleʒiehen her an
Got waiſ wol dc ich nie gewan
So guͦten willen dar ʒuͦ
Ich enwelle mich es gerne nu
Mit diſem guͦt geloͮben
Wellent ir h͛ren fuͥrbc roͮben
Dar vmbe tuͦnt alſ iuw͛ wille ſi
Nu warent ſi oͮch da bi
komen alſo nahen
Dc ſi wol an ſahen
Das ſi arme luͥte waren
vnd richait enbarent
do huͦb ſich erſt ir ſpot
Si ſprachent geſelle ſedir got
Bedenke dich noch bas
Laʒe ivnſ w͛den etwas
An diſem gewinne
Ob dir her nach ʒerrinne
Dc es dir danne gefrumet
Ob geluͥkkes rat h͛ umbe kumet
Dar an ʒwiflon wir niht
Dc dikke wid͛ gelt beſchicht
Es ſig ioch ivbel od͛ guͦt
Swc gebur anderm tuͦt
Es iſt nieman der dirs priſe
Dc du in diner hoͮher wiſe
Suſ guͦte geſellen haſt uerlobet
Nu hate ſich ener nach u͛toͮbet
Von ſpotte vn̄ von laide
Im buͥnamen div baide
D͛ ſpot vn̄ oͮch der waͤre ſchimph
Mit kreften allen ſinē gelimph
Alſo dc er ʒe der ſelben ſtunde
Geſwigen noch geſprechē kūde
Si vingerʒaigetont alle vf in
Dis mohte enem den ſin
Vnd dc h͛ʒe brechen
Er dahte ich kan mich wol gerech̄
An diſem alten
Dis vihe ſol ich behalten
Das iſt minem wibe rehte komen
Milch vnd and͛n den frumen
Des ſi mich da vō beraten ſol
Dc tuͦt ſi gern vnd kan es wol
Diſvͥ vroͮwen mit ir kinde
So ich iemer aller ſchieroſt winde
Der mir die giltet dem gib ich ſie
Nu kan ich niht erdenken wie
Wie ich des alten iht genieſſe
Ob ich in lebon lieſſe
Mir git vmb in nieman niht
Er iſt ʒe aͤrbait ain wiht
Wan dc er eht ſwendet dc brot
Dc im der tiefel tuͦ den tot
Wie wart er muͤdinc ie ſo alt
Suſ ʒoh er hin in ſin gewalt
Den vil tuͥren gewin
Vnd traib in mit vnwirdi hin
In ſin hus dar inne beſchach
Des ſich luͥʒel ieman u͛ſach
Gemach vnd guͦte reſte
So wunnecliche geſte
Gewan er da vor vil ſeltan ie
Nu gie der wirt grimme hie
Bekumbert mit gedanken
Sin herʒ begunde wanken
Vmb ſine gewangen
Er blihte ie ivb͛ lange
Vͥnſer vroͮwen vnd ir kint an
Nu vant der ſchaͤʒgiruc man
Das kindelin ʒe allen ſtunden
Mit lachendem munde
Vnd mit ſpilenden oͮgen
Alſ im waͤre toͮgen
Des mannes vͥbeln gebaͤrde
Mit h͛ʒeclicher ſwaͤrde
So ſach er die vroͮwen
Vͥb͛ lanc begund er ſchoͮwen
wes der alte pflaͤge
Dem er ſo gar vnwaͤge
In ſinem h͛ʒen wc geweſen
Vnd iach er ſolti niht geneſen
Do u͛miſte er des an im nie
Er ſaͤhe doch diu oͮgen ie
Mit ʒaͤhern vͥb͛ wallen
Vnd die haiſen traͤhen wallen
Nider ivber den bart ʒe tal
Nach an and͛ ſo geʒal
Dc ain traͤhen den and͛n ſcluͦg
Swc er gewandes an truͦcg
Das er das alles begos
Sin vorhte div wc vil groʒ
vnd vmb ſich ſelbē doͮch ain wint
Wan vmb diſe vroͮw̄ vn̄ vmb iͬ kīt
Das er wiſſen ſolde
Das div iaman wolde
Fuͥr aigenne ſchalchlich hī gebē
Moͤhte er darumbe ſin leben
Mit ainem worte gefriſtet han
Des enhette er niht getan
der die ẏſraheliten
Pi pharones ʒiten
Von egẏpto laite
Vnd in trukenen weg beraite
Durch wilde mer
Vnd er ir viende her
Dar inne lie beliben tot
Vnd in dc vrone himel brot
In wuͤſti regnon lies
Vnd vſſer dem herten ſtaine hiͤʒ
Luter waſſer flieſſen
D͛ geruͦcht oͮch diſem entſcheſſen
Siner erbaͤrmde urſprunk
Der e ſo mortlichiͮ dink
In ſinem h͛ʒen bruͦte
Dis uerkerte er gar ʒe guͦte
Ʒehant er hin umbe ſach
Ʒe ioſeph vnde ſprach
H͛re gehabent ivch wol
Mines ʒornes ich u͛geſſen ſol
Gant fuͥr hin ʒuͦ dem kinde
Troͤſtent ivw͛ geſinde
Ir ſint elende luͥte
Ich wil durch got huͥte
Minen ſchaden uͥb͛ kieſen
Ir ſont von mir niht u͛kieſen
Won ich ivw͛s guͦtes wol enbir
Varent alſanfte nach mir
Ich wil vor iv aft͛ wege
Vnd wil dar hain vmb ivw͛ pflege
Schaffon ſo ich beſte kan
Er ſchiet mit vrlube dan
Vn̄ kam gegangē ſa ʒehant
Hin hain da er ſin wip vant
alſ er ſi erſt an ſach
Vil lieplich er ʒuͦ ir ſprach
Alſ liep ich dir ſi
Hie ſint luͥte nahe bi
Die wellent hinaht hie ſin
Nu hilf mir durch den willē mī
Dc ich ſi erſchaden ergeʒʒe
Mache ain fuͥr vn̄ fuͥrbe die fleʒʒe
Seʒʒe guͦt͛ ſpiſe genuͦg dar ʒuͦ
Ich ſage dir me wc du tuͦ
Das ich dir es iemer lone
Lege dich an vnd bint dir ſchone
Es mugent wol edel luͥte ſin
Si fuͤrent dc ſchoͤnſte kindelin
Das ie dekain vroͮwe truͦg
Vnd iſt oͮch wnneclich genuͦg
Div vroͮwe des kindes muͦter
Ain alt h͛re guͦter
Von alt͛ wis alſ ain ſne
Ob er die vroͮwen iht beſte
Des enwais ich ab noch an
Er iſt lihte ir watt͛ alſ ir man
Der kumet oͮch mit ir da her
hilf mir dc ich ſiv gewer
Guͦtes gemaches nach ir ſchaden
Vnd ob ſi dc kint wellen baden
Des hilf in ſo du beſte mugeſt
Vnd wie du es ſanfte gelegeſt
Im iſt liht not gemaches
Vliʒe dich wie du im gemacheſt
Schone vnd raine ain bat
Das beſſerot ſi ſwa ſi moͤhte
Alſ es ir h͛re toͤhte
do ſi ir ſchͤne gebant
vnd aͤlles ir gewant
Angelait das beſte
Do kamen die geſte
Die hies ſi got willekomē ſin
Si nam der vroͮwen kindelin
Vnd druht es an ir bruͥſte
Alſ des wol geluſte
Vnd truͦg es in dc hus ſa
Si gunde oͧch nieman da
Der es trute fuͥr ſich aine
Schoͤne vn̄ vil raine
Was da beraitet ain bat
Da wart dc kint in geſat
Oͮch hate ſi niht uergeſſen
Da waͤre beraitet kindes eſſen
Das kint nie beſſers enbais
Ʒe ſinem gemache er ſich vlais
Vnd pflag ſin vliſſecliche
Do begund es kintliche
Gen ir ſpiln in dem bade
Die hende giengen im ſo gerade
Daſ dc ſchͮmen began
Der ſchum uſſer dem bade ran
Nu duhte ſi dc waͤre
Der ſchum guͦt vn̄ hailbare
Vnd dc man in behalton ſolte
Ain raines waſſer ſi holte
Vnd nam in ab der erde drin
Si truͦg in in ir gaden hin
vnd behielt vliſſecliche
Des wart ſi ſit uil riche
das kint wart ſlaffen gelait
Nu wc ir eſſen oͮch berait
Der wirt ſchuͦf ſedel an ain gras
In ainen garten da was
D͛ luft ſuͤʒe vn̄ mēg͛ hande krut
Oͮch wc in der wiſe lut
Die vogel dc in berg und tal
Mit gelichem galme wid͛ hal
Da der tiſch wc beraitet
Dar wc ain bom gelaitet
Das dem graſe dar undin
Niht geſchaden kunden
Wint noch ſūne gen ainem blatte
Da wc ʒe allen ʒiten ſchate
Des wirtes vliʒ der lac h͛ an
Ain brunne durch den gartē ran
Schoͤne vnd raine
kiſeling vnd gries ſtaine
Lag ſo vil in der wurch
Das der brunne da durch
Mit groͤſſen noͤten gedrank
Vnd reht in ſchellen wiſe klank
nu ſi warent geſeſſen
Sw͛ da uͥbel wolte geſſen
War moͤhte dar gedenken
Die truhſaͤſſen und die ſchenken
Die bewaretont es reht alſ umb irn lip
Wan der wirt vnd ſin wip
Der ampt͛ aller phlagen
Des enwolte ſi niht betraͤgen
Do in der knehte gebrach
Si ſchuͦffent ſelb das gemach
Alſ ſchiere man dc eſſen lie
Das man ʒe hant ſchlafen gie
nu die geſte ſchlaffen ſint
D͛ wirt ſin wip vnd ſinuͥ kint
Fuͦren oͮch an ir gemach
Der wirt ʒe der hus vroͮwē ſprach
Iich ſage dir vroͮwe wc du tuͦ
Durch minen willen ſo wis fruͦ
Schaffe den guͦten luͥten vn̄ mir
Ain eſſen alſ ich getruͥwe dir
Iich wil oͮch enbiſſen mit in
Vnd wil ſi wiſen dort hin
Vffen ir rehten ſtraſſe
E ich ſi iemer fuͥr laſſe
do ʒergangen was div naht
Mit ſchoͤnen ʒuͥhten ane braht
Sich die geſte an laitent
Genade ſi ſaitent
Dem wirte vn̄ der wirtinne
Des liebes vnd der minne
Des er in erʒaiget hate
Nu ile trag her drate
Sprach d͛ wirt vnd enbiſſent wir
Got enwelle dc uon mir
De kain min lieb͛ gaſt ſo var
Die huſvroͮwe beraite dar
Swc ſi guͦtes habon moͤhte
Des ʒe gaͤh͛ ſpiſe dohte
Nu ſi volle geſſen hant
Uon dem tiſche ſi ſtant
Si genadetont der huſvroͮwen
Do moͤht man an ir ſchoͮwen
Die rehten wibes guͤte
Won ſi dc ſchaiden muͦte
Das ſi tatent von ir
Si kuſte mere danne ʒwir
Des vil raines kindes munt
Nu ergabent ſi ſi hunderſtunt
Dem hailigen gaiſte in ſine phflege
Der wirt wiſte ſi ʒuͦ dem wege
Wan er hat ʒuͦ der ſtraſſe
Gehuſet wol ʒe der maſſe
Das er niht dorfte ſorgon
Es enwaͤre gar u͛borgon
Sin hus vnd aller ſin betag
Vͥb͛ ain mos durch ainen hag
Vnd da durch in ainen walt
Es wc ſo wiltlich da geſtalt
Vnd die wege ſo irreſan
Sw͛ ane gelaite dar kan
Der enwiſſete ſchiere war er gie
Der wirt ſi do niht u͛lie
E ſi uf ir ſtraſſe kamen
Vrlop ſi do namen
Si ergabent gotte den guͦten man
Er naig in ſi ſchiedent dan
ioſeph tet der ʒwivel we
Dc er ſo maͤnig wiſe was e
Beſwaͤret in der wuͤſte
vnd vorhte dc er ab͛ muͦſte
Dulden groſſen ungemach
ʒe dem kinde er do ſprach
Herre nu haſtu ſelbe wol geſehen
was ivns ʒelidenne iſt geſchehen
Vnd oͮch noch waͤtliche tuͦt
Ob es dich nu duhte guͦt
Bi dem mere ʒe d͛ ʒeſwun hant
Sint ſtaͤte vnd guͤtuͥ lant
So riete ich dc wir kertin dar
So duͥ dc wir die lipnar
Vmb rehten koͮf da fundin
Vnd niht geuaͤlen kundin
Swie ſanfte wir warn woͤltin
Dc wir ie des nahtes ſoltin
Beliben da die luͥte ſint
Sus aͤntwrte im das kint
Ioſeph din ſorg iſt maͤnicwalt
Nu waiſt du doch wol ich hā gew̃
Den weg ʒe kuͥrʒēne ſwē ich wil
Driʒig taͤgewade ʒil
Fuͤren wir noch ſanfte vor d͛ naht
Dc du wol ieʒunt kieſen maht
Die naͤhſten b͛ge hie ʒehant
Schaident diſe wildi vn̄ dc lant
Das dir der engel nande
Do er dich mit mir ſande
Des wc ioſeph vil vro
Durch dc gebirge kert er do
ʒe ẏſpen in die hoͮbetſtat
Nieman in ʒe huſe bat
Wan in oͮch nieman erkande
Nu daht er wa er bas lande
Danne in der haiden templo
Dar in ʒoh er ſich do
mit allem geuerte
wan im dc nieman werte
Da hat der tieuel lange da
Maͤnig geʒiert alſ oͮch and͛ſwa
Gebruͥwet groͤſlich ſinen ſpot
Fuͥnfʒehen vn̄ druͥhūd͛t apgot
warent im da uf geſeʒʒet
An den wart er geleʒʒet
Alſ es im oͮch da vor ergie
Do in ivnſ͛ h͛ʒegot lie
Mit ſinen not geſtallen
In dc apgruͥnde vallen
Vnd oͮch vallet iemermere
Suſ nam oͮch hie ſin ere
Ainen gahen ſtiklichen val
Duͥ apgot muͦʒen hin ʒetal
Vallen vf den eſtrich
Vnd aͤller taͤgelich
Ʒe ſtukelinen brechen
Alſ ob ſi woͤltin ſprechen
Sit der Gewaͤre got iſt komen
So hat vrlup genomen
Vͥnſer vaͤlſchuͥ gothait
Do dis in die ſtat wart geſait
Von den goͤten allen
Wie die warent ʒer wallen
Si begundont dar gahen
Alle die da iahen
Wō ſwem dis waͤre beſchehen
Das ſi ir goͤtte muͤſſen ſehen
So laſterlich ʒer brochen
Das belibe niht ungerochen
mit ſchalle kertont ſuͥ dar
Si woltont g͛ne nemen war
Ob ieman dar anſchuldic waͤre
Si ſtuͦndent mit h͛ʒen ſwaͤre
Vnd oͮch mit h͛ʒe laide ob ir getroge
Nu kam oͮch ir herʒoge
Vn̄ dem div ſtat wc und͛tan
Er ſp̃ch w͛ hat vͥns dis getan
Dis lait vnd dis laſter
Dc ivnſ͛ goͤtte uf dem plhaſt͛
Ligent ſo ʒerſtroͮwet
Si ſint unſante geſtoͤwet
Mich dunket des ſwa er ſi
Si wiſſent naiſwa hie bi
Ainen got der ob in iſt
Ich kan and͛s enkainen liſt
In minem ſinne erdenken
Dc ſiv ſo gaͤhes vn̄ ſo gar moͤht u͛krēken
Dis wc vil beʒaichenlich
Das uͥnſer hergot ſich
Ʒoch hin ʒuͦ dem templo
Da mitte erʒaigete er do
Dc man in ʒe den kilchen ſuͦchē ſol
Des u͛ſtant ſich noch die wiſen wol
der herʒog annfrotic̉ hies
Div oͮgen er fliſſeklichen lies
In dem ſal vmb gan
Nu ſach er Ioſephen ſtan
Den alten vor walſche vri
Vf ainer krukken da bi
Der hate h͛berge da genomen
Do er erſt dar wc komen
Im vnd ſinem geſinde
Vͥnſer vroͮwen mit ir kinde
Ain luͥʒel hin dan bas
Da bi in ainem winkel ſas
Da ir kint gemach moͤhte han
Nu wc ſi alſ wol getan
Das man ſi vſſer den winkeln ſach
Ir ſchoͤni durch die vinſtri brach
Alſ die ſunne durch die naht
So ſi der vinſtri benimet ir maht
Des vroͧvte ſich der guͦte man
Nu geſach er vf ir ſchoʒʒe han
Vͥnſer vroͮwn ir liebes kint
Er gedahte dc vͥns͛ goͤtte ſint
Gewalle von ir trone
Vnd niht gegen ainer bone
Inſelben noch ivnſ mugent geuͦmē
Das iſt von diſem kinde komen
Der vil bedahtige man
Der viel nid͛ vnd bettet es an
tr ſprach dem luͥte
vͥns iſt beſchehen huͥte
Ain vil ſaͤligvͥ geſchicht
Waͤr dis der gottes ſun niht
Der himel vnd erde hat gewalt
Vͥnſ͛ goͤtte warint nuͥt ſo ʒ͛valt
Der ere hie ʒerbrochen liget
Sw͛ den nu niht an diget
Der dis wnd͛ hat getan
Dem mag es vil wol ergan
Alſ oͮch hie uor pharaone
Der diſes landes krone
Vil gewalteklichen truͦg
Vnʒ got in egẏptun ſluͦg
Mit ʒehen vraiſlichen ſchlegen
Die ermohte ſin herʒe niht e͛wegē
Vntʒ er mit ſin͛ vͥbli erwarp
Dc alles dis lant u͛darp
Das mā wol iem͛ kieſen mag
Do ergie der ſtarche gottes ſchlag
Vͥb͛ in vn̄ ivb͛ alles ſin her
Er ertrankte in in dem wildē m͛
Nu hate der h͛ʒog anfrotic̉
Den lantluͥten alſus
Der warhait alſ vil geſait
Vn̄ warnūge fuͥr gelait
Vnʒ er ſi brahte her an
Das baidiv wip vn̄ man
Ir ſaͤlden ſich uerdahten
Gotte lob vnd eph͛ brahten
Ioſeph wart ergeʒʒet hie
Swc er ungemaches ie
Vnd kumbers vf d͛ haide lait
Dc lantluͥte wc vil berait
Ʒe tuͦenne ſwc er in gebot
Do lag oͮch h͛odeſ tot
do der kuͥnig do erſtarp
Der engel der die botſchaft warp
Ʒe egẏpto in der iuden lant
Der ſprach ʒuͦ ioſeph ʒe hant
var wid͛ hain ʒe lande
Des kindes viande
Die dich durch ſinen has u͛tibē
Der iſt ain͛ niht beliben
Der gemaine tot hat ſi genomē
Nu maht du wol mit gewarhait wid͛ kom̄
Des wart ioſeph vil vro
ʒe lande berait er ſich do
alſ do dc lantluͥte innan wart
Dc ſich ioſeph ʒuͦ der vart
So vliſſeclich berait
Die lanluͥte von den er do ſchiet
Begundon dc vil ſere klagon
Si ſprahent h͛re maht du ivnſ ſagō
Vnd etlichen troſt gegeben
In weler e ſont wir nu leben
Vͥns͛ goͤtte ſint alle nu u͛lorn
Den wir ʒe h͛ren haten erkorn
Vnd ʒe gotte warent vro
Der ſchaiden von ivns nu alſo
Swenne er es hie rumet
Das wir ſint gar uerſumet
E ioſeph do dannan kerte
Die lantluͥte er do lerte
Die rehten e vnd ir gebot
Er hies ſuͥ geloͮben an den got
Der da geſchuͦf loͮb vnde gras
Vnd ie anͤ angenge was
Vnd iemer iſt anͤ ende
Vſſer diſem ellende
Huͦb ſich ioſeph ie ſa
Er fuͦr hin vnd lie ſiv da
nu laſſen diſe rede hie
Vn̄ ſaͤgont iv wie es dem ergie
Der in ſiner wancnuſte
Die wnneclichen geſte
So rehte ivbellich enpfie
Vnd ſuͥ do ſo guͦetlich lie
Dis kam im ſit ʒe allem vromen
Nu warent ſiv aines tages komen
ab͛ roͮben nach ir ſitten
Vnʒ in das in iene nahten mitte
Si wertont lip vn̄ guͦt
Alſ ders vil billich tuͦt
Der baidiv kraft vn̄ ellen hat
Vnd man in notw͛ niht erlat
Si kamen anͤ ir dank wol hin
Vnd dc iene tailtent ir gewin
And͛s danne ſiv gedahten
Sumeliche brahten
kume dannan das leben
Ienem ivnſers h͛re gaſtgeben
Dem geviel an dem robe
Er muͤſe den gewin wol halben
Han gegeben vmb ſaͤlben
Wan dc er ſo ſaͤlic was
Das er anders wol genas
do die ſpies genoſſen
Die miſſewende groſſen
Von ienen haten genomen
Die ane ir dank warent hin komē
Si klagton ſtarche ir anden
Vnd ſprachent owe der ſchandē
Div ivnſ huͥte iſt beſchehen
Wir ſont gan vnd beſehen
Wie vil d͛ ivnſ͛s ſig erſlagen
Die geneſen mugēt die ſōt wͬ t̃gē
Da ſiv uerbunden werdent
Bewelhen die toten ʒuͦ dē erden
do wart mit ſtarchan wnden
Vf der waltſtette funden
Von dem ir mich e hortēt ſagen
Vn̄ wart mit iamer hin get̃gē
Do man der huſvroͮwen
Den wirt ſo ʒ͛hoͮwen
Fuͥr toten hain ʒe huſe truͦg
Do hate ſi laides genuͦg
Si begunde ir lait enblanden
Den oͮgen vnd den handen
Nach wiplichem ſitten
hie rechent ſi ſich mitte
Alſ klagte ſi oͮch ir vngemach
Do ſi ir man u͛hoͮwen ſach
Sine wnden warent miſlich
Hie ain ſchlag dort ain ſtich
Vnd oͮch geſchoſſen mit dem bogē
Die ſchefte warent uſ geʒogen
Dc man im wa vnd wa
Dar nach muͦeſſe ſchinden
Dis moͤhte er kume liden
Wan er dikke lute ſchre
We mir armen iemer we
Lant ſtant h͛re ir toͤtent mich
Nu u͛dahte die huſvroͮwe ſich
Vmb den ſchum vō dem bade
Den ſi vnʒ dar in ir lade
Schoͤne hat behalten
Sit div vroͮwe mit dem alten
Vnd mit dem kinde da was
Da von ſi dikke genas
Swen nie ir iht arges iend͛ war
Vnd ſi des hailewages dar
Ain vil luͥʒel geſtrach
Div ſuht ir ſa ʒehant entwach
Vnd wc geneſen ſa ʒe ſtat
Nu ſtuͦnt ſi vf vnd bat
Die luͥte entwichen fuͥr die tuͥr
Da wart von ir ain rigel fuͥr
Geſperret vil uaſte
Si gunde enhainem gaſte
Dc er ſehen ſolde
wie ſi im tuͦn wolde
do man dc wolk alles uſ getraib
vn̄ niemā dar inne belaip
Wan der wirt vn̄ ſin wip
Si klegte harte irn lip
Vmb irn vil lieben man
Si geloͮbte doch ſtarche dar an
Das er geneſen ſolte
Sus gie ſi hin vnd holte
Aller ſalben beſte
Ir geloͮbe der wc ueſte
Ob ſi in da mitte beſtriche
Dc im div not entwiche
Her an vil wolleclich erſchain
D͛ ſtarche gottes genaden ain
Alſ man noch an dē buͦchē liſet
Dc dike ain ivbel man geniſet
Von ſines wibes guͤte
Iſt ab͛ ſi miſſemuͤte
Vnd iſt er biderb vnd guͦt
Dc ir got durch ir gnade tuͦt
nu ſi die ſalbun hate braht
Sie ſtrach ſi mit groſſer andaht
Dem wirte in ſin wnden
Do wart er ſa ʒeſtunden
Ganʒ vn̄ ane maſen hail
Im ſwar nienrgunt de kain tail
Wed͛ fuͦs noch hant
Alſ ſchiere er des enpfant
Vroͤlich er vf ſpranck
Er ſprach hab iem͛ dank
Dc du mich ſo gaͤheſ haſt ernert
Vnd dem grimmen tot ernͮert
Wan ich wc endelich erſlagen
Si ſprach du ſolt es gotte gnade ſagē
D͛ iſt der dich generet hat
Vͥns͛ leben in ſinan handen ſtat
D͛ iſt din arʒat hie geweſen
Vn̄ biſt vō ſinē genaden geneſen
duͥ tuͥr wc gahes vf getan
Vnd mit vroͤden vf getan
Die man e wainende uf traip
Ane vrage dis niht belaip
Ob er geneſe waͤre vnd wie
Div huſvroͮwe v͛ſwaig ſi do nie
Gen ainem worte her an
Wie ſi die ſalbe gewan
Do baton ſi die ſchachaͤre
Ob ſi in vaile ware
Dc ſi in gaͤbe umb al ir habe
Si ſprach des willē weſent abe
Vnd lant Gaͤnʒlich den muͦt
Ich waͤne ieman ſo groſſes guͦt
An dirre welt ie gewnne
Ob ich vnd alles min kuͥnne
Da von gerichet waͤre
Dar umb ich ir enbare
Ob got wil ich v͛koͮfe ir niht
Ich wil ſi han ſwem ir not beſchicht
Dc ich dem da mitte vriſte ſin lebē
Durch in der mir ſi hat gegeben
Dis lieſſent die ſchachman ane has
Vn̄ ſprachen dc geviele in bas
alſ do die ſchachaͤre
Ir groſſen herʒe ſwaͤre
So gahes wrdent enbunden
Si moͤhten noch enkunden
Noch wiſſen wie ſo ſolten gebaren
Alſ truric ſi e waͤren
Hund͛ſtunt alſo vro
Wrdent ſi aber do
Do ſchiedent ſich die ſchachman
Ain͛ hin der and͛ dan
Si wrbent vaſte umb gewin
Dc riet in h͛ʒe vn̄ ir ſin
Si tatent do reht alſ oͮch e
Nu fliſſen ſi ſich iemerme
Dc beſte dc ſi funden
Ald erdenken kunden
Das ʒe des wirtes eron tohte
Vnd oͮch gewillegon mohte
Die vroͮwn die der ſalben phlag
Des gaben ſi ir fuͥr den tag
Vs der maſſe vil
Ob kaͤme uf das ʒil
Dc ir dekain͛ wrdi wnt
Das ſi den macheti geſunt
Alſ gaͤhes alſ da vor ir man
Dis tribent ſiv unʒ ſi gewan
Von guͦte michel richait
Ir vleʒʒe dc e wc beſprait
Mit raͤchen bi dem fuͥre
Da lagent pfeller tuͥre
Vnd wund͛ tepit beſprait
Dc man vō groſſer richait
In dekaines fuͥrſtē kaͤmenatē
kunde vinden bas beraten
Ir wende vn̄ ir ſtangen
Warent ſo behangen
Das man ir wenic bloſſe ſach
Swc in der eron e gebrach
Vil ſchoͤne ſi des nu uergas
Es wart nie herberge bas
V͛golten von ainem gaſte
Sich beſſorot vaſte
Ir dink aller taͤgelich
Si wrdent ſaͤlic vnd rich
do dis wc ergangen ſo
Do wc oͮch von egẏpto
Ioſeph komen wid͛ uf die haide
Vnd uant die wegſchide
Da der ſtik hin ab gie
Er ſprach mich dunket des dc hie
Vͥnſers wirtes hus ſte
Der ivns ſo ivbellichen e
In ſinem huſe enpfie
Vnd ivnſ ſo guͤtlichen lie
Ich rate dc wir keren dar
Geſehen in vn̄ nemen war
Ob ivnſer huſvroͮwe lebe
Dc ir got ſaͤlde vn̄ ere gebe
Wir wrden wol beraten vō in
Nu fuͦrent ſi den weg hin
Vnd fundent den wirt da haime
Ir geſahent nie von enhaime
Wirte geſt enpfangen bas
Er vloch niht hin dan durch das
Alſ nu iſt genuͦg͛ wirte ſitte
Dc ſi den geſten da mitte
Div h͛berge wrdi uerſait
Er wc in willig vnd berait
Es wart an in wol ſchin
E͛ ſp̃ch h͛re vn̄ liebiͮ vroͮwe min
Vnd ivw͛ ſaͤliges kint
Vnd alluͥ die hie mit iv ſint
Div ſigent Gotte willekomen
Nu ſchaffen ſelb ivwern vromē
Swie ir gebietent ivb͛ mine habe
Des gat iv benamen nieman abe
Dar ʒuͦ ivb͛ min ſelbes lip
Minvͥ kint vnd min wip
Sont iv iem͛ ſin vnd͛tan
Dc wir guͦt vn̄ ere han
Aigene kneht vnd aige duͥ
Des iehen wir vō nieman wan vō iv
Nu wol h͛ ſiʒʒen an dc gras
Swie ſchoͤne ſo d͛ hof was
Da von ir mich e hortont ſagen
Da wrdent bette in getragen
von pfellor die ʒiechan
Das da vor von krichen
Nie beſſer kam vor der ʒit
ʒendat vnd ſaͤmit
Stroͮte man da nid͛ fuͥr ſtro
Der wirt wc der geſte vro
ob ich iv nu rehte ſaite
Vnd ivch des gar beraite
Mit welen worten vn̄ wie
Div huſuroͮwe ir geſt enpfie
So wrde des maͤres ʒe vil
Da von ich iv es kuͥrʒen wil
Mit minneclichem gruͤʒen
Mengen vn̄ ſuͤʒen
Der bot ſi vſſer der maſſe vil
Fuͥr war ich iv dc ſagon wil
Oͮch kurʒete in die ſtunde
Der wirt ſo er beſte kunde
Mit mengem froͤmdem maͤre
Dc im beſchehen ware
Der gaſt im willeclichen galt
Mit wndern vil maͤnigwalt
Div oͮch im warent beſchehen
Sit ſi an and͛ haten geſehen
D͛ wc vil vnd genuͦg
Nu wa man trinken dar truͦg
Ob ieman da waͤre
Den vil lihte ir baid͛ maͤre
Ʒe hoͤrenne verdruſſe
Das der die rede beguſſe
Koͤpfe naͤpfe vn̄ glaſwaſſ
Die wile vnʒ dc geſinde ſaſſ
Alſ ſi malon ſolten
Si trunken ſwc ſi wolten
Es ſtuͦnt alda ʒeſtet
Moras win vnd met
Dar ʒuͦ dc edel lutertrank
Swen ſin muͦt des betwank
Der hette da wol gewunnen
Aines kuͤlen brunnen
Reht lut͛ alſ ain ʒin
Der vlos v͛geben vor in hin
Dar inne kuͦlten ſi den win
Vnd ſaſton ir glaſvas dar in
Die ere duhte alſo guͦt
Genuͦge die giengent ſo mā tuͦt
Schoͮwen her vnd dar
Si namen vliſſeclichen war
Welch vlis vnd welch ſchonhait
An den graſ hoͮf wc gelait
der wirt ſchuͦf ſedel an dc gras
Da d͛ bon gelaitet was
Tauelan nid͛ vnd brait
Dar uf wrdent gelait
Tiſchlachen gevar nach wiʒe
Dar vf mit groſſem vliʒe
Vlaiſch win vnd brot
Swes ſi bedorfton ʒuͦ ir not
Oͮch warent des wirtes knehte
Geklaidet wol nach rehte
Die kunden in es wol erbietē
Fuͥr die tiſche ſi knieten
Si baten eſſen die geſte
Vnd ʒaigeten iem͛ an dc beſte
Si ſprachent h͛re ruͦchen ir des iht
Durch got warumbe trinkent ir niht
Sſprach ain and͛e da bi
Ir warent iem͛ ʒewen od͛ dri
Die ʒwaier geſellen phlagen
Da dorfte nieman vragon
Wa der ſchenke waͤre
Der koͮch vnd der ſpiſaͤre
Die beraitent es fliſſeclichen dar
Oͮch nam der wirt des ſelbe war
Dc da iht beſchaͤhe
Wan das man gerne ſaͤhe
do ſi geſſen haten
In aine kaͤmenaten
Wart in gebettot harte wol
Alſ man lieben geſten ſol
Do ſi kamen an ir gemach
D͛ wirt gie dar vn̄beſach
Ob ſi iht ſanfte laͤgen
Vnd wie ir die knehte pflegen
Die warent ir vliſſig genuͦg
Nu wa man ſchlaftrinken truͦg
Nach des wirtes gebotte
Er gie dan vnd bevalh ſi gotte
div naht gie hin d͛ morgen ʒuͦ
Vf machtont ſich die geſte do
Vnd beraitent ſich vf ir wart
Er ſprach durch got wc ſol es ſin
Ir ſont iem͛ durch den willen min
Hivte enbiſſent ſant mir
Dc iſt mines herʒen gir
Wan es alles berait
E ich mich naͤhtent ſchlaffen het gelait
Do gebot ich minen koͤchen
Das hant ſi niht gebrochen
Ich ſprach ſo der tag vf ge
So gent ivnſ ʒenbiſſenne od͛ e
Ʒe hant ſi nider ſaͤſſen
Mit vroͤden ſi do aſſen
Wie ſi do dannan kaͤmen
Vnd vrloͮp genaͤmen
Ʒe der huſvroͮwen des wirteſ wibe
Des kan ich iv minem libe
Reht halbes niht geſagen
Sich huͦb ain iamer vn̄ ain klagē
Von wainenne alſo groſſe not
Alſ ob alle ir fruͥnde laͤgen tot
der wirt d͛ fuͦr mit in
ainen verren weg dort hin
Im wc div ſtraʒe wol bekant
Er wiſſe wol wa man ſpiſe vant
Vnd wa man ir niht fundi
Er ſchuͦf alſ er wol kundiv
Dc man ir ſo vil mitte fuͦrte
Das ſi nie beruͦrte
Enhainer ſlahte gebreſte
Swa er iht vngewarhait weſte
Da von kund er ſi wol bewar
Des muͦſen ſi mit gemache varn
Wer dirre ſchachaͤre
Alſo ſaͤht waͤre
Dc in got ſelbe haime ſuͦchte
Vnd ſines gelaites ruͦchte
Er mohte in wol gebeſſert han
Alſ ich iv wiſſen lan
Dc ir es deſter gewiſſe hat
Erlaitet ſwc krieſet od͛ gat
Swimmet od͛ fluͥſſet
Er hat vō erʒuͥget
Swc man geſihet od͛ niht geſehē mag
Vinſtri lieht naht vn̄ tag
Gar in ſinem gebotte ſtat
Sin kraft es alles vō im hat
vnt ſtat in ſiner gewalt
Der ſelbe ſinem wirte galt
Swc er im ie ʒe liebuͥ getet
Vnd doch mit ain͛ kurʒer bet
Wan alſ vil dc er ſprach
Do er in bi im hangen ſach
An dem kruͥʒe neben im
Von der warhait ich dc nim
Er ſp̃ch h͛re got gedenke min
So du komiſt an dc din
In dines vatter riche
So gedenke min genaͤdecliche
Des aͤntwuͥrte im der megde barn
Er ſp̃ch du ſolt noch huͥte varn
Mit mir in min riche
Es ergienk im ſaͤlecliche
So ſpate alſ er ʒe werche gie
Das er den erſten pfenning enphie
Patriarchen Biſchoͮf vn̄ propheten
Die vor im gedienot heten
Mit gͤſſen aͤrbaiten
Die muͦſſent lang͛ baiten
Vnʒ got die helle ʒerbrach
Div ſelbe ſaͤlde im do geſchach
Das oͮch ſuͥ den phenning namen
Do ſuͥ ʒe himel kamen
nu ſi ʒe lande warent komen
Do hate ioſeph wol uernomen
Div gewiſſen maͤre alſus
Das herodes ſun archelauſ
hette gewaltecliche
Sines vatter riche
Des entſas im der guͦte man
Er enthielt ſich ain luͥʒel hindan
In die ſtat ʒe naʒereth
Alſ an den buͦchen geſchriben ſtet
Er wirt von naʒeret genant
Durch das kerte er in dc lant
der herre alſ e ʒe werche graif
Siniv waphen er do ſchlaif
Wan er kuͥnde ſchniʒen
Mit ſo getanen wiʒen
Es warp der h͛re ſinen geniſt
Alſ an den buͦchen geſriben iſt
Als ivns der h͛re dauid hat geſait
Swe ſin͛ hende aͤrebait
Iſſet dc der ſaͤlic ſi
Da nam der herre bilde bi
Im wc der ſele wigent lait
Nu maine ich die muͤʒekait
Dc ſchribet ivns ſanctus benedict̉
Der lerte ainen muͥnic alſus
Der wc wilhelm genant
Er ſp̃ch wis ʒe allen ʒiten gemant
Dc du iem͛ wuͥrkeſt etwas
Dis lerte er in durch dc
Dc in ʒe dekainer ſtunde
Der tieuel muͤſſig funde
Von div ſol ain ieglich ſaͤlic man
G͛ne wurken der iht kan
Es mag im wol ʒe ſtatten komē
Es bringet im ʒwiualtigen fonmen
Es w͛dent im der ſunden gir
Vnd machot doch kurʒ die langē ʒit
nu er ʒe beraitſchefte kam
vnd alſ e w͛chon began
Do kam ain man dar von der ſtat
D͛ im ain ſpanbette wurchen bat
Sin mes er her fuͥr ʒoch
Wed͛ ʒe nid͛ noch ʒe hoch
ʒe wite noch ʒe enge
Er bat in an der lenge
Die maſſe wol behalten
Ioſeph ſprach lat mich es waltē
Ich han gemerket harte wol
Wie ich es iv machen ſol
Sinem knehte rief er dar
Er ſprach ga her nim rehte war
Wes mich dirre gebetten habe
Strich mir das mir der ſegen abe
Tuͦ diſem ſus vn̄ dem ſo
Der kneht verandelt eſ do
Das er es miſevorhte
h͛umbe hat er vorhte
Das in ſin maiſt͛ ſolte ſlahen
Do kam dc kint vnd ſah in
Trureclich gebaren
Die da geſchroten waren
Die ſoltent leng͛ ſin gelan
E͛ ſp̃ch h͛re ies̉ ſich wie ich gewuͥrket han
Dis holʒ iſt alles u͛lorn
Nu fuͥrhte ich mines h͛ren ʒorn
Des antwuͥrte im dc kindelin
Sag an wie ſoltont ſuͥ geweſen
Do begund er im die diͤ ſtrike h͛ fuͥr leſen
E͛ ſp̃ch ſuͥ ſoltō aͤlluͥ lēg͛ ſin geweſen
Do dis dc kint uernomen hat
Er ſp̃ch es mag wol w͛den guͦt rat
Tuͦ her die maʒe vnd ainen ʒol
Wir ʒerʒiehen es vſſer an and͛ wol
Ʒuͥh du hin ſo ʒuͥh ich her
E͛ ſprach owe lieb͛ h͛re w͛
Geworchte ain holʒe ie ſoͤliches iht
Es ergit ſich laid͛ alſo niht
Nu wol u͛ſuͦchen wir es doch
Alſus nament ſuͥ an bloch
Si ʒugen es unlange ſtunde
E es ſere langon begunde
Do nament ſi ab͛ ain and͛s dar
Vnd ʒugent ſuͥ nach ain and͛ dar
Vnʒ dc ſuͥ alluͥ warent reht
Des vroͮte ſere ſich der kneht
Wan im ſo liebe nie beſchach
Aines and͛n tages er ʒerbrach
ʒe ainem brūnē ſin͛ mut͛ kruͦg
Dc waſſer er ī ſinē gerē haī truͦg
Dc nie ʒaͤher da durch kam
Div and͛n kint woltont ſam
Ir waſſer hain han getragen
Ir kruͤge wrdent gar ʒ͛ſlagen
Swie vil do iegliches gos
Waſſers in ſine ſchoͮs
harte klaine half ſuͥ das
Wan dc ſuͥ alle wurdent nas
Do getorſte ir aller enhain
Des tages nie komen hain
Do er mit in geſchimpte genuͦg
Do hies er iegliches ſinē kruͦg
In ainʒehtnen chirbin vfleſen
Dc ſin ʒerehte ſolte weſen
Vnd machot ſuͥ ganʒ reht alſ e
Suͥ taͤten des doch nach im nuͥt me
do diſuͥ rede alſus ergie
Nu wc inder ſelben ſtat hie
Ain man uerſchieth
Den klegte aͤlluͥ die diet
Von den er wc bekant
Er wc oͮch ioſeph genant
Do dis das kindelin u͛nam
Vil ſchiere es gegangen kam
Da es ſinen ioſephen vant
Er ſp̃ch iſt dir iht bekant
Vmb dinen genannen der iſt tot
Er ſprach h͛re wc mag ich d͛ not
Ich wais es wol vnd iſt mir lait
Er wc ivns alles des berait
Des wir geruͦchten an in
Er ſprach welliſt du nu ſo ga hin
Ich wil dir den gewalt geben
Hais in vf ſtan vnd leben
Des wart ioſeph vil vro
Niht langer ſumt er ſich do
Er gie ʒe ſinem genannen
Vn̄ ſp̃ch vn̄ for wiben vn̄ vor mānē
Vor allem dem luͥte
In ſinem namen ich dir gebuͥte
D͛ dich vō nihte w͛den hieʒ
Vnd dir lebenden gaiſt in ſtieʒ
Dc du uf ſteſt vnd ſigeſt geſunt
Vf ſtuͦnt der tote ſa ʒeſtunt
Des libes ſo beraite gar
Alſ dem nie ʒehe geſwar
Do ſprachent ſi aͤlle beſund͛
Alſus getaͤne wnder
Die huͥt hie ſint beſchehen
Die hant wir ſaͤltan e geſehen
dar nach do kom es alſus
Das das kint ieſus
Mit andern kinden ſpilon gie
Si uerdros bi im nie
Oͮch wc er gerne bi in
Si giengen mit ain and͛ hin
Durch ſchimph vf ainen tarras
Der kinde aines ſin ſelbes uergas
Dc eʒ ʒe tode viel her abe
Do huͦb ſich michel ungehabe
Vnder des kindes magen
Si begunden alle vragen
Vnder den ſpil genoſſen
Ob es ieman hette geſtoſſen
Do ʒigen ſuͥ es alle ieſum
Si ſprachē es ſtieſſe ioſephes ſun
Enhaines loͤgennens er phlag
Er gie hain da ter tote lag
Er ſprach ſich uf vn̄ ſprich
Sage ob ich ſtieſſe dich
Nain du herre ſprach das kint
Mine mage dir ſint
Ane aͤlle ſchulde dir gehaʒ
Si envuiſſent reht vmb was
Er ſprach ſit du mich des haiſt berait
Vnd unſchuldic geſait
So ſtand uf vnd leb alſ e
Ich taͤte dir ungerne we
Do iahen ſiv alle geliche
Arm vnd riche
Da waͤre enhain ʒwivel an
An im wuͤhſe ain unreht man
noch goſſer wnd͛ da beſchach dc ich iͮ ſage
Dis beſchach an ainem ſamſtage
Das er div kint ʒuͦ im nam
vnd ʒe ainem waſſer kam
Da ſiv vil viſche ſahen
Er ſprach wir ſont ir vahen
Alſ vil wir ſelbe wellen
Do ſprachen die geſellen
Wie mag dc beſchehen
E͛ ſprach dc wil ich ivch ſchiere laſſen ſehē
Sit wir niht neʒʒe haben
Vnd laitint dc waſſer dar in
Vnd bergent ivnſ danne dort hin
So ab͛ die viſche koment dar in
So ſol ivnſ harte gach ſin
Dc wir v͛loͮffen die rinnen
So mugen ſi ivͥnſ niht endrinnē
Der rat geviel in harte wol
Alſ kinden kintlich rat ſol
Si begunt wid͛ ſtrit graben
Ir dekaines wolte haben
Mit dem andern gemaine
Iegliches ſinen wiger aine
Do ſi die beraiton
Vnd dc waſſer dar in gelaiton
Mit ruͥnſelin durch dc gries
Dc kint im vf dem waſſer hies
In ſinen wiger vlieſſen
Viſch die des niht lieſſen
Si laiſten ſwc er in gebot
Div and͛n kint div nament brot
In die rinnun ſi dc rerton
Si gedahten dc dar kerton
Die viſche durch die ſpiſe
Do wc dar harte liſe
Geſchlichen aineſ iuden ſun
Der ſtrafte ieſum
Ieſus dis wc ie din ſitte
Vnd maͤchoſt diſuͥ kint da mitte
Dc ſiv wurken alle ſamſtage
Swenne ich ir magen dc geſage
In muͦs von ſlegen w͛den we
Oͮch entruͥwe ich niht dc es dich u͛ge
Vͥnſer herre in vnwertlich an ſach
Nu mugent ir hoͤren wie er ſp̃ch
hab enhain angeſt uͥb͛ mich
Sorge nvwan vmbe dich
Wie du ſelb͛ wol gewareſt
Vnd dinen ſamſtag bewareſt
Wan ich behuͤte danne minen wol
Vnd wais wol wenne ich virron ſol
dis begunde ienen uerſmahen
Vnd ſprank dar in allem gahen
Er trat im ſinem wier ʒuͦ
Vͥnſer h͛re ſprach ſit du mich nu
Min ſchoͤnes werk ʒ͛brochen heſt
Vnd das durch dine ʒuht niht laſt
Du belibeſt ane rache niht
Vil laide dir da uon beſchicht
Vnd ſoltoſt mich laſſen ane not
Was er dc volleſprach er lag tot
Do die and͛n das geſahen
Si begundon dannan gahen
Si wartotont enhain͛ ʒuͥhte
Vnd ſaʒtont ſich ʒe fluͥhte
Ainem wc fuͥr den and͛n gach
Vͥnſer h͛re gie muͤſeklichen nach
Er vorhte im ivb͛ al niht
Div kint die ſaitont die geſchiht
In die ſtat alſus
Das joſephes ſun ieſus
Ainen ſuberlichen iungelinch
Haͤte ertoͤtet vmb lihtiv dinch
Er fluͦchet im dc er erſtarp
Den tot er and͛s niht erwarp
Wan dc er im ſinen wiger brach
Alſ wͥns do er in wurken ſach
Dis maͤr ivb͛ al die ſtat erſchal
Vnʒ es an des kindes mage erhal
Die troͮton ſtaͤrcliche
Ieſu alle geliche
Ʒuͦ ioſeph ſi liefen
Mit ʒorne ſi do riefen
Wafen ivb͛ dinen ſun
Entruͥwen du ſolt in furd͛ tuͦn
Er ʒimet bi ivnſern kinden niht
Swc er geſprichet dc beſchiht
Vnd vluͦchet dar ʒuͦ gerne
hais in das er ſegenon lerne
Wir habent ivnſeriv kint vō im u͛lorn
Nu vorhte ioſeph der iuden ʒorn
Er ſprach ʒe ivnſer vroͮwen
Wir ſont oͮch den botten ſchoͮwen
Er iſt naiſwa da bi
Bitte dinen ſun dc er im genaͤdic ſi
nu ſi ʒe velde komen ſint
vͥns͛ vroͮwe ſach ir liebes kint
Da wid͛ vnd fuͥr gan
Und und͛ ſinen vigenden ſtan
Vil guͤtlich ſi in an ſach
Ain tail ſi bluglichen ſprach
H͛re lieb͛ ſun ſaͤge mir
Wc tet dirre knappe dir
Mut͛ do brach er mir min ſpil
Si ſprach der unʒuͥhte wc ʒe vil
H͛re ſun erbarme dich
Wis im genaͤdich durch mich
Er ſprach muͦt͛ dc ſig getan
Iich wil in durch dich leben lan
Mit den fuͤʒen er in ſties
Vf er in ſtan hies
Er sp̃ch ich wil dir din leben
Durch mine muͦt͛ wid͛ geben
Du waͤre e tump vn̄ vil betͦgen
Nu wiſ wiſe vn̄ wol geʒogen
Ald dir wirt dar ūbe gegeben
Ain vil noͤtliches leben
Wc er dc wort wolleſprach
Der tote froͤlich vf ſach
Vnd wc ſchoͤne geſunt
Die iuden ſprachent ſa ʒe ſtunt
Es waͤre ain vngemainlich ſpil
Sin tribe ieſus alʒe vil
do lag bi der ſtat ain berg
Da haten loͮwen ir geberg
Vnd ʒugen ir iungede da
Es waͤre verre oder na
Swc iend͛ nuʒʒes da wc
Guͦt akker holʒ oder gras
Des belibent ſi gar ane vromen
Deſ endes geſtorſte nieman komē
Aines tages gie dc kint
Von dem diſiv maͤre ſint
Rehte gegen der loͤvwen hol
Da ſchain eht ab͛ ſin gewalt wol
Wan die loͮwen gegen im giengen
Vil min̄eclich ſi in enpfiengen
Alſ von reht ir herren
Die luͥte die von verren
Dis groſſe wnd͛ ſahen
Alle ſi do iahen
Dis kint iſt benamen verworht
Das es ſo gar unervorht
Gat in den grimmen tot
Dis kumb͛ vn̄ diſe not
Gedienet es vmb got nie
Es hant ſine vordern etwie
Mit ſivnden vmb got uerſcholt
Das es den tot ſo gerne dolt
Do warent ſi niender uf dem wege
Er ſchuͦf im ſelben ſoͤlich pflege
Das er vil gar anͤ angeſt wc
Vnd vor den loͮwen wol genas
Wan ſi liefen vn̄ rungen
Mit vroͤden ſi ſprungen
Vor im fuͥr vnd wider
Nu geſas er vnd͛ ſuͥ nid͛
Vnd nam ir iungen in ſine ſchoͮs
Siner hainliche ſiv vil klain u͛dros
Sine griffe warent linde
Si laiten dem kinde
Die loͮwen ʒe ſinen fuͦſſen
Sin ſtraichon vnd ſin gruͤʒen
V͛truͦgent ſuͥ alſ ſi ſoltont
Sinen ſchimph ſi gerne doltont
er wc dar uf gegangen fruͦ
Nu gie der abent balde ʒuͦ
Die ſunne ſigen began
Nu giengent die loͮwen mͭ im dan
Vil rihteclichē gegen der ſtat
Vnʒ er ſi wid͛keren bat
Do dc wolk an dem gewilde
Das kint mit ſinem wilde
Dort her komen ſachen
Wid͛ ain and͛ ſi do iahen
Nu wellen wir ivns genern
Nieman wolte ſich da wern
Si wartotont enhain͛ ʒuͥhte
Vnd ſaʒtont ſich ʒe fluͥhte
Aͤllēthalben gegen der ueſti
Die burg͛ vnd die geſti
Die vragton wc in waͤre
Si ſprachent do hat dirre ʒoͤberaͤre
Die wilden loͧwen ʒuͦ im genomen
Vnd iſt her fuͥr die porte komen
Ich waͤne er ivnſ alle vreʒʒē wil
Nu ſehent wel ain kindes ſpil
Das kint ʒe der h͛berge gie
Vn̄ gebot den loͮwon dc oͮch ſie
Fuͤrent an ir gewarhait
Vnd nieman lait
Vō in gewunne wip noch man
Siv nigent im vn̄ giengent dan
do dis alles ergie
Das wolk herʒe gewie
Das e ſo ʒagelich vloch
Reht in hers wiſe er ʒoch
Vs fuͥr das buͥrgetor
Da funden ſi in dannoch vor
Si beſtuͦndent mit frage
Warumbe er an die wage
Het geſeʒʒet ſinen lip
Vn̄ varumbe er hette gegebē dē lip
Den wilden loͮwen ʒe ſpiſe
Suſ aͤnntwurt in der wiſe
Er ſp̃ch ſehent diſin tumben tier
Sint verre wiſer danne ier
Si minnont vn̄ fuͥrtent mich
Vnd dienont mir ſit ab͛ ich
Mich ʒe iv genaigte
Vnd mit werchen erʒaigte
Des hant ir noch tumbern ſin
Dc ir niht wiſſent w͛ ich bin
ſi ſp̃chēt wir wiſſēt wol w͛ du biſt
Vn̄ dc ioſeph din watt͛ iſt
D͛ iſt ain ainwaltig͛ man
Kuͥndeſt du das er da kan
Das wuͥrde dir h͛ nach lihte guͦt
So du durch dinen ivbermuͦt
Vil laſterlich geliſt
Vn̄ doch den lip dar umbe giſt
Hie mitte diu rede ain ende nam
Aines and͛n tages er ab͛ kam
Mit den kinden da man lain gruͦb
Ain nuͥwes ſpil er ab͛ huͦb
Er bat ſine gewerten
Das ſi naͤmen vnd berten
Den lain alſ er ſolte ſin
Er machote ſiben voͤgellin
Klaine vnd doch vil wol getan
Do kam ain iude nach im gegan
Es wc eht aber ſamſtag
Er ſprach wie kunt dc ivch niemā mag
Enhaine wiſe geleren
Das ir die tage wellent eren
Die iv ʒerenne ſint gegeben
Ieſus du ſwecheſt ivnſer leben
Si taͤten es niht wan durch dich
Sin werch hat er fuͥr ſich
An die ſunnen geſat
Iener unſaͤliger der trat
In aͤller gaͤhte dar
Vn̄ wolte ſi han ʒ͛tretten gar
Das was ſaͤlʒan genuͦg
Die hende er ʒe ſamene ſluͦg
Div vogelluͥ er erwachte
Die toten erſchrahte
Er gebot in das ſi dannan flugen
Lebend vn̄ oͮch iungid ʒugen
Dc geſchach vil geraite
Elſ er uf laite
Do dis maͤre in die ſtat kan
Do ſprach wip vnd man
Er waͤre benamen ain ʒoͮbearere
Nu hoͤrent ain and͛ maͤre
ain iude hieʒ ʒacharias
D͛ ir ſchuͦlmaiſter was
Der ſprach ʒe ioſeph aines tages
Mich wndert ſere wie du v͛trageſt
So rehte wiſe vn̄ du biſt
Das din ſun ſo tump iſt
Er gat mit ʒob͛ umbe
Werre imſ e der tumbe
Volle wahſe ʒe ainem man
Oder dir wahſet h͛ʒe lait her an
Hais das er ʒeſchuͦele ge
Vnd lerne div buͦch nach ivnſer e
So altet er mit eren
Truͥweſt du in iht geleren
Sprach joſeph das tuͦ
Wan ich bin dekain frum dar ʒuͦ
des kindes er ſich und͛want
Er nam es ſchoͤne bi der hant
Vnd fuͦrte in ī die ſchuͦle hin
Da wart gelait ain buͦch fuͥr in
Er hies in ſprechen nach im
Er ſprach wc hilfet dc ich uernim
Ald was betruͥget es dc ſprich
Saiſt du mir dc ſo lis ich
Er ſprach la dine vnd wis
Geguldig vnd lis
Als aͤnderuͥ kint
Div mir oͮch bewolhen ſint
Er ſprach die bedurfēt lihte din͛ lere
So enkuͥſe ich frume noch ere
Noch enkainen ganzen ſin h͛ an
Von duͥ wil ich kunnen dc ich kā
Der wehſel rede ergie genuͦg
Vnʒ e͛ in mt ainem beſmē ſluͦg
Alſ ſchiere das beſchach
Das kint ʒuͦ dem maiſt͛ ſprach
Nu haſt du mich harte ſere geſlagē
Vnd kanſt mir noch nuͥt geſagē
Vmb den erſten buͦchſtap
Den man mir huͥte fuͥr gap
Aleph was der tuͥte
Saiſt du mir das huͥte
Ich ſage dir wc beth ſi
Der iſt der naͤhſte da bi
E͛ ſprach la dine vrage diͮ iſt ʒͤ kark
Du biſt niht ain kīt dͮ laiſt aī wark
Din vrage iſt vnmenſclich
Die habe dir vnd ſtrich
Vs min͛ ſchuͤle vnd var
Mit diner kuͥnſte and͛ſwar
Wan ivnſ͛ lere iſt dir ain wiht
E͛ ſp̃ch du ſaiſt war du warſt ioch niht
Wie maͤngeſ tages alt du biſt
Vnd wenne din ende tag iſt
Was dirher nach beſchehē ſol
Ob es ivbel oder wol
Nach diner iungſti erge
Dc waiſ ich wol vn̄ viſte es e
E din muͦt͛ dich gebaͤre
Dis ſaͤlʒene mare
Duhte in harte wnderlich
Hie mitte ſchiedent ſi ſich
da diſiv rede geſriben was
In latine alſ ich ſi las
het ich mere funden da
Ald von gewiſſen buͦchē and͛ſwa
Ad uō gewaͤrē maͤren uernomē
Ich waͤre niht da von komen
Ich enhette dar an gelait
Minen vlis vnd min arͤbait
Sw͛ ir vͥnſ me berihtet
Vnd ſi bas od͛ and͛s tihtet
Vnd ſeʒʒet ſinuͥ ſpel dar ʒuͦ
Des waͤne ich wol der miſſetuͦ
Vnd vaͤlſchet ſelbe ſich
Der ir begunde dc bin ich
Von fuͦʒiʒ brunnen cuͦnrat
Vnd ſi oͮch vollendet hat
Swelch min fruͥnt mich ane has
Nu meldet dem enphahe ich dc
ʒe guͦte ob er mir etwas
ʒaiget dar an ich ich ʒelas
Geweſen bin vnd ich uergas
D͛ maʒe vnd ſi vnrehte mas
