Genædich vnt gewaltech Got
din heiliger wille vnt din gebot
mvͤze an vns ſo er gen
daz wir vroͤliche erſten
an der ivngeſten vrſtende
vnt zvͦ diner zeſwen hende
mit den gvͦten ſin erwelt
daz wir niht werden ver ſelt
zvͦ dem ewigem valle
da der tivel vnt din ſin alle
an ende verflvͦchet ſint
Got vnt menneſſchen chint
nvͦ laze vns deſ geniezzen
daz dvͦ rvͦcheſt enſliezzen
di ver ſigelten porten
do von deſ engels worten
din mvͦter kint bære wart
vnd idoch beleip verſpart
der meide gvldine tor
dar nach alſo da bevor
Da von der wiſſage wilen ſprach
do er den heren chvͤnech ſach
varn beidiv vͦz vnd in
daz nehein menneſſchen ſin
chvnde wol er rechet han
ezen hete din goteheit getan
Alſo troͤſten mich ze gewinne
deſ heiligen geiſtes fiwer vnd minne
vnde rvͦchen mir zeſtaten chomen
wand ich vil diche han vernomen
vnd iſt mir ovch wizzenliche kvnt
daz manech ſvͤndeger mvnt
di warheit fvͤr brahte
der er doch nie gedahte
dvrh deheinen dinen willen
alſ wir leſen von Sibillen
vnd an den bvͦchen anderſwa
von dem biſſchoffe kaẏpha
di wiſſageten beide di warheit
Ovch haſt vns herre fvͤr geleit
in dinem heilige ewangelio
daz bewiſet vnt leret vns alſo
daz wir vor allen dingen
nach dinen genaden ringen
vnd ſwer zem erſten dar vmbe bite
daz im werde da mite
daz ander allez gegeben
daz bezeichent diz vnſtæte leben
ſwer ienez erwirbet der hat diz wol
di rede man alſvs verſten ſol
Swer alſo gewendet ſinen mvͦt
daz in allez daz dvnchet gvͦt
daz im got ze gnaden git
der wartet niwan der zit
wenne im werde geſeit
daz div wirtſchaft ſi bereit
dar wir alle ſin geladet
vnt doh dem armen diche ſchadet
daz er niht ſo gechleidet iſt
daz in der wirt vnſer herre kriſt
ver dvlten welle dar inne
Diz gewant daz iſt div minne
an din niemen mach geneſen
noch enſol ze vronem tiſſche weſen
Der nacheten wæne ich einer bin
want ich ie wande minen ſin
ze werlde lone vnd niht dvrh Got
lvͦge ſhimpfen vnd ſpot
dar vͦf ſtvnt aller min gedanch
div wile dvhte mich zelanch
ſwa man di warheit las
vnd iht von gote ze redene waſ
Swi gerne ich nvͦ wider cherte
vnd gote ſinen dieneſt gemerte
ſo irret mich div gewonheit
wand ich vͦf ander vppecheit
mich ie her von chinde vleiz
ob ich nvͦ iht gvͦtes weiz
daz ich ez niht fvͦr bringen chan
mir enchom ze helffe dar an
ſin chrapft vnt ſin lere
dvrh ſiner mvͦter ere
mache er mir den ſin bereit
daz ich von ſiner chintheit
alſo geſprechen mvͤze
ſwa mich der werlde ſvͤze
vf ander rede geſchvͤndet hat
daz der mit dirre werde rat
Deſ ich ce ſagene han gedaht
deſ waſ ein teil fvͤr braht
mit tivſchem getihte
ſo daz ich eſ zvͦ miner pflihte
de heinen wiſ mach entweſen
Swer ie horte oder hat geleſen
von vnſerre frowen ein liet
da meiſter Heinrich an beſchiet
vmbe ir mvter ſande Annen
wi ſi von drin ir mannen
dri edel tohter gebar
an tvgenden vol chomen gar
Do div frowe hete ver nomen
daz von ir tohter ſolde chomen
daz ſit an ir bewæret iſt
vnſer herre ieſvs chriſt
vnt div ſelbe MARIA hiezze
deſ ſagte man daz ſi ſie liezze
nennen alle drie
gelicheſ namen MARIE
Er beſcheidet vnſ noch mere
von der meide edele vnd here
wi ſi zem templo wart gezogen
da kvͤnege Graven vnd herzogen
vnd ander edele herren
beide nahen vnd verren
ir tohter baten leren
Swaz ze zvͤhten vnd ze eren
vnt ze wibeſ tvgenden zoch
div reine nie da von gevloch
ſi gefienges ie den beſten teil
wan ſi hete daz heil
vn̄ von gote di ſinne
daz ſi ir meiſterinne
vmbe dehein ir vnzvht nie geſlvch
ſi waſ ſælich genvch
Wie ez ſider dar zvͦ qvæme
daz ſi Ioſeph ze wibe næme
daz verſwige ich dvrh den liſt
wand ez vor mir getihtet iſt
Ich velſchete mine chvnſt dar an
ſwelhe materie ein ander man
der werlde het gemachet chvnt
wold ich di tihten anderſtvnt
daz wære ovh gar ze lenge
ein bvͦch heizzet daz anegenge
ſwer diſes mære irre gat
der ſvchez dran wand ez da ſtat
Do diz alſo was chomen
alſ ir e habt vernomen
daz Ioſeph der gvͦte man
vnſer frowen gewan
mit loze alſ vns div ſchrift ſagt
do nam der alte di magt
mit rede erz doch alſo beſchiet
alſ im ſin wiſheit geriet
Ich han einen alten lip
ſo iſt diſiv frowe ein ivnch wip
vnde bin ir niht ze maze
vil gerne ich ſie erlazze
daz da heizet bi gelegen
ob ſie wilir zvͤhte pflegen
ſo daz ſi chivſche belibe
ſwaz ein man ſinem wibe
anderr triwe leiſten ſol
daz tvͦn ich gerne vnde wol
Ob aber ir mvͦt alſo beſtat
daz ſi elicher hẏrat
dvrch got niht entweſen wil
ſo teile ich ir ein ander ſpil
Ich han zwene ivnge man
biderbe vnd wolgetan
di ſint beide miniv kint
vnd weiz wol daz ſi edel ſint
der nem ſie ir den einen
ſo wil ich ir aber beſcheiden
der triwe der ich ir ſchvldech bin
Svs fvrter vnſer frowen hin
in ſin hvs ze Nazareht
da div ſtat noch hivte ſtet
Div edel magt bat ir do
dri meide vͦze dem templo
reine chivſſe vnde gvͦte
ze vrchvͤnde vnt ze hvͦte
hin heim lazzen mit ir I
oſeph ſprach di bevelht ir mir
di wil ich wol beraten
di herren daz gerne taten
Svs fvͦr daz geſinde hein
deſ alten triwe vil wol ſchein
wand er ir nach ir willen pflach
do ſi gerne ane in lach
daz liez der herre ann nit
Dar nach vͤber vnlange zit
chom von einer vremden ſtat
ein man der Ioſeben bat
daz er ſin gvͦt næme
vnde mit im heim qvæme
wand er chvnde einen liſt
der harte gvͦt ze ſhiffen iſt
dar vmbe bat er in da hin
Nv bevalch Ioſeph den meiden drin
vnſer frowen in ir pflege
vnd fvͦr mit ienem after wege
Alſ er von ir geſcheiden iſt
dar nach ſtvnt daz vn lange vriſt
vnze daz div magt vil reine
eines tages alter ſeine
zeinem brvnnen wazzer nam
da ſi di botſchaft alrerſt vernam
von dem engel vrone
der ſi do vil ſchone
grvzete Ave MARIA
vnde andriv wort div wir da
an den bvͦchen vinden geſchriben
div rede iſt chvnt nv ſi beliben
vnde horet rehte waz ich ſage
Dar nach an dem næheſten tage
do hete ſich div gvͦte
dvrh geiſtliche hvͦte
in einem gademe verſpart
vnde wande vil wol han bewart
daz iemen dar in ſolde chomen
vnde het ir ein werch genomen
von ſiden vnde von golde
alſ ſi bereiten wolde
einen pfelle zvͦ dem templo
vmbe den ſtvnt iz alſo
daz er ir was gevallen
vnder den meiden allen
mit loze alſ ich di warheit las
dannoch do ſi dort bi in was
Dar obe ſaz ſi vnd worhte
vil gahes chom IR ein vorhte
wande ſi gedahte an anders niht
ein engel ſhoͤne vnde lieht
erſchein ir da ſi ob ir werche ſaz
Div frowe ir werches do vergaz
di hende vieln in ir ſchoz
dvrh vorhte ſere ſi verdroz
div frowe wande ez wære ein man
Do nam ir der Engel di ſorge dan
er begonde ſi troͤſten aber da
niht enfvͤrhte dir MARIA
ich ſol dir frevde chvͤnden
dvͦ haſt ze Gote fvnden
genade deſ wil ich dih wern
dv ſolt enpfahen vnde gebern
einen ſvn der heizzet Emanvel
Svs ſprach der engel Gabriel
Vnſer frowe antwrte im do
ſage an wi redeſtv nvͦ ſo
engel himeliſſcher bote
ich gihes zeniem̄ want ze gote
daz ich nie manneſ teil gewan
noch ſolher dinge nie began
da von ich kint ſolde tragen E
r ſprach daz wil ich dir ſagen
dvͦ ſolt ez gelovben frowe mir
der heilge Geiſt chvmt zv dir
vnd beſhetwet dich oberſten chraft
ſvs wirſtvͦ frowe berhaft
Der dich ze mvͦter hat erchorn
vnde von dir werden wil geborn
der iſt menneſch vnd warer Got
Si ſprach nvͦ werde ervollet ſin gebot
an mir alſo dvͦ haſt geſeit
ich bin ſin div vnde hie bereit
wande mich dvnchet niht zevil
deſ er mit mir beginnen wil
Div rede da mit ende nam
do der engel dannen quam
div magt aber aleine ſaz
der worte ſi eineſ niht vergaz
wande ſi vil gvͦter ſinne wielt
in ir herzen ſi wol behielt
di rede den grvͦz den ſegen
Die meide die ir ſolden pflegen
dine wmbe diſiv dinch
vnze daz der goteſ hælinch
da ſelbe wart offenbære
ane ſiechtvmes ſwære
trvͦch ſi hin vnz an di zit
daz von rehte gelit
ein ieſlich wip div ſwanger iſt
Ir pflagen ovch di ſelben vriſt
di engele mit grozzer hvͦte
Do di edeln meide gvͦte
diſe ſtarchen geſihtt
erfunden ſine weſſen niht
von welhem dinge ez wære chomen
want daz ſi wol heten vernomen
daz ir di engele brahten dar
alle tage di lip nar
vͦze dem Paradẏſe
der irdiſſchen ſpiſe
div frowe dar nach vil ſelten noz
wande ſi waſ aller ſvͤnden bloz
Do diz alſo ergangen waſ
do hete der herre Zacharias
vnde ſin wip froͮ Eliſabet
als in den bvͦchen geſchriben ſtet
an got ſo lange gegert
daz ſi nv waren gewert
eines kindes daz div frowe trvͦch
Daz waſ do wnderlich genvͦch
wan ſi het daz alter vͤber chomen
vnt der iamer gar benomen
vrevͦde vnde wærltliche gir
ern het in ſiner ivgende von ir
nie decheinen erben noch gewnnen
vnd waren deſ nvͦ ver chvnnen
do ſi begonden alten
Doch het in got behalten
dem elliv dinch vil mvͤgelich ſint I
ohannem daz vil heilige kint
div reine mvͦter vnde magt
do ir daz wnder wart geſagt
von ir mvͦmen Eliſabete
daz ſi enpfangen hete
vnd kindes wære ſwanger
done bette ſi niht langer
ſi chom al dar vnd grvͦzte ſie
Div frowe ir nifteln do enpfie
daz ſi nimmer chvnde baz
ſi ſprah owi waz meinet daz
daz mines herren mvͦter rvͦchet
daz ſi mich hie heime ſvͦchet
der eren dvnchet ze vil
ſich vrevͦt min kint vnd vͦbet ſpil
ſwie ich ez noch vnder brvſten trage
mich dvnchet daz im wol behage
din chomen vnt doch aller meiſt
des heiligen kindes daz dvͦ treiſt
Diz was e lange vor bedaht
e Zacharien wͤrden braht
von dem engele div mære
daz von im chvͦnftech wære
ein wiſſage reht alſe helẏas
den got do er vil ivnch was
vil ſiner tovgen wizzen liez
dem ſelbem kinde er gehiez
daz er im ſit war leiſte
er wrde von dem heiligen geiſte
erfvͤllet in ſiner mvͦter
So manech wnder tvͦter
dem niemen miſſetrwen ſol
daz ſchein an ſande Iohannen wol
wand er in alſo enzvnte
daz er mit gebærden chvnte
den er ſit menneſchlichen ſach
er zeigete vf in vnde ſprach
mit dem vinger vnd mit dem mvͦte
Diz iſt daz lamp von deſ plvͦte
div werlt wirt ane ſvͤnde
vnd andriv vͤrchvnde
ſprach der heilige tovffære
von ſinem ſchepfære
Der nach mir da chvͤnftech iſt
der waſ vor mir do meinte er kriſt
der git wiſheit rat vnd ſin
daz ich deſ niht wirdech bin
ob ers herre rvͦchen wolde
daz ich ſine ſchvͦchriemen loͤſen ſolde
Nvͦ lazze wir di rede hie
vnd chomen wider an die
die wir vor dirre liezen
niemen ſol des verdriezen
ern vrevͦ ſich der grozen wͤnne
div ſich vnder dem ſæligen chvͤnne
kvchte vnde werte lange
Mit einem vroͤlichem ſange
deſ man noch ze Veſper pfligt
da man ze rehte an got digt
einen ſalm der heizet magnificat
da mit begonden ſi an der ſtat
got ſtarche lobn vnd eren
Do dannen wolden cheren
div magt vnd heim ze hvſe varn
ir mvͦmen bat ſi got bewarn
Nvͦ bevalch ovch ſi div gvͦte
dem heiligen geiſte in ſine hvͦte
Elẏſabet div beleip da
div magt ir niftel MARIA
gahete wider heim vor der naht
Nv het ovch ſchiere vol braht I
oſeph ſin werch deſ er dort pflah
ovch nahete vaſte der tach
daz vnſer frowe ſolde geneſen
er waſ nivn manode dort geweſen
do er chom vnde ſi ſo vant
vor leide zarter ſin gewant
vnde weinte harte ſere
Dauit endorfte niht mere
ob Saule vnd Ionatha chlagen
di wrden ze Gelboe erſlagen
danne ovch dirre gvͦte man
daz wazzer im von den ovgen ran
vaſte vͤber div wange
Er ſprach daz mich ſo lange
der grimme tot her hat geſpart
vnt daz ich ie ze werlde wart
vf ſoͤlhe hoͤnde geborn
min ere han ich gar verlorn
Wie ſol ih nvͦ zem Templo chomen
ich weiz wol die diz hant ver nomen
vnſer oberſten ewarte
di ſtraffent mich vil harte
alſ ich des vil wol wert bin
war tet ih mvͤdinch minen ſin
do ich mich der frowen vnder want
groz vngelvͤche ich do vant
Von ſchvlden mach ich ſprechen we
wand ine geſach nie kint me
ſo rehte wol gebaren
di meide di bi ir waren
di hant mich ſere an ir betrogen
ſi dvhte mich ſo wol gezogen
ſo gar chivſſ vnde ſtæte
daz ſie nimmer niht getæte
wider ir eren noch wider mich
herre got nvͦ erbarme dich
vͤber diz vil helfeloſe wip
mich riwet ir wͤnnechlicher lip
ſwaz halt mir ſelbe ſvͤle geſchehen
ſone mvͤze ich nimmer geſehen
daz ſi in ſoͤlher ſwære
vor deheime rihtære
zecheiner not rede geſte
ich getrwe dir got daz ich e
von dirre werlde geſcheide
mine frivnt hant an diſem leide
immer itewizze genvͦch
Gein den brvſten er do ſlvͦch
vil manegen vngefvͤgen ſlach
vnze er vil nach fvͤr tot lach
Die meide wrden deſ gewar
ſo chomen ilende zvͦ zim dar
mit rede troſten ſi in do
Gehabt ivch wol im en iſt niht ſo
alſ ir da wænet vmbe di magt
ir habt alce vil gechlagt
wande ſi iſt chivſſe vnde reine
ſie gewan nie niht gemeine
mit ſchanden noch mit ſvͤnden
diz welle wir iv chvͤnden
vnde beſtæten mit der warheit
hat aber iv iemen iht geſeit
von ir anders danne gvͦt
der livget vnd ir miſſetvͦt
daz ir ſi velſchet ane ſchvlt
vnde alſo michel vngedvlt
an iv ſelben lazet ſehen
ſit iv niht leideſ iſt geſchehen
Ioſep do dar wider ſprach
diz iſt ein niwer vngemach
vͤber and͛ mine ſwære
wie dvnche ich ivch ſo alwære
vnde alſo gar ane ſin
nvͦ ſeht ir daz ich gra bin
vnde verre alter danne ir
wer chvnde daz entſagen mir
daz min ſelbeſ ovge ſiht
get fvrder vnde mvͤt mich niht
mich ſol daz immer riwen
daz ich hinze iwern triwen
min ere ie ſo gar verlie
War vmbe herre ir wrdet noch nie
von vnſ an nihte geſwachet
Ia wære et ez niht gemachet
an ir mit boͤſen ræten I
eht ir daz wir daz tæten
ia alſ ich mich verſinnen chan
ezen chvnde nimmer ſin ergan
an iwern rat
herre der mit ir geworben hat
da frvmt dehein hvͦte fvͤr
ſloz noch rigel vor der tvͤr
wer moͤhte ſo gewaldech ſin
der mir di herberge min
nach ir getorſte brechen
oder waz wolder an mir rechen
ſit ich niht fiende han
Herre ir ſvlt iz ſo verſtan
ſwaz ir da ſeht daz iſt von gote
iren hat wan er vnde ſin bote
ander niemen ſit gepflegen
ſie iſt weizgot ane man gelegen
Iaraia ir ſit betrogen
ſich hat etwer an gezogen
engels pilde vnd engelſ namen
der vns di ſchande vnt den ſchaden
gefrvmt mit ſinen liſten hat
ich gelovbe wol daz iwer rat
dar an genvͦch vnſchvldech ſi
In ein gadem daz ſtvnt da bi
vloh der chlage mvde man
vnze er den frowen ſvs entran
vnde beſloz ſich dar inne
er gedahte in ſinem ſinne
waz er ze worte mohte han
er wolde ſi tovgenlichen lan
nach rate er hince himel rief
vnz er in der ſorge enſlief
Sin gebete wart vor Got vernomen
vil ſchiere waſ ein engel chomen
Er ſprach Ioſeph Dauideſ barn
diſen vndanch ſoltv bewarn
tvͦ dich diner ſorge abe
MARIAM dine choͤnen habe
alſo dvͦ ſi haſt enpfangen
ſwaz an ir iſt begangen
daz hat der heilige geiſt getan
Er erwachete vnde lie den archwan
vnd wart vil hercenlichen vro
zvͦ den ivnchfrowen gie er do
vnd frevͦte ſich mit in
Nvͦ giengen ſi mit ein ander hin
da div magt an ir gebete lach
wande ſi ſelten iht anders pflach
div reine ſvͤzze vnde ane gallen
Er begonde fvͤr ir fvͤzze vallen
vnde chvſte ir weinende an div chnie
vnze ſie im ir ſchvlt ver lie
er wande ſi wære im gevech
dvrh daz er ſi vnrehte zech
vnd vorhte ir hvlde han ver lorn
do waſ ſi ſenfte vnd ane zorn
Hie ſvͤl wir ivch wizzen lan
dvrch welhe ſchvlt daz wart getan
daz Ioſeph vnſer frowen nam
ze rehter e ſeht daz quam
von drier ſlahte ſachen
die wir iv chvnt machen
mit der warheit hi ce ſtvnde
Swa man ein wip fvnde
an vnrehter e bechant
div wart geſteinet al ce hant
ob ſie niht zeigen chvnde ir man
der ſie ze rehte ſolde han
der ſite waſ inder ivden e
Noch ſvlt ir ver nemen me
waz div ander ſache wære
daz er ir pflægære
vnd ovch magt zoge ſolde weſen
ſo ſi deſ kindeſ wære geneſen
vnt di frowen wol bervͦchen
ſvs ſtet ez an den bvͦchen
Div dritte ſache iſt vnverholn
daz dem tivuel wære vor verſtoln
beidiv ſin gebvrt vnt div traht
dvrh daz wart ez ſvs bedaht
Nv chom den iuden ze mære
daz Ioſeph chomen wære
vnde MARIA div trvͤge ein chint
do warn ſi alſi hivte ſint
vntriwen vnd nideſ vol
Si ſprachen vnſer meiſterſchaft ſol
an diſem alten man er varn
dem anders niht want dvrch bewarn
diſiv frowe be volhen wart
wi er di nvͦ habe bewart
man ſol in noͤten daz er ſage
di rehten warheit bi wem ſi trage
wan ez dem alter niht en zimt
ſin zvht ein boͤſez ende nimt
Ir biſſchoff hiez Abiathar
der ſande nah ir rate dar
vnd hiez in balde fvͤr chomen
Er ſprach Ioſeph wir han vernomen
daz MARIA ſwanger ſi
vnde wænen deſ daz dv ir bi
ane ir danch habſt gelegen
ſi hete der werlde ſich bewægen
wir ſin des ſicher ane wan
ſin hetez nimmer getan
ezen wære ane ir danch geſchehen
vnde wellen vf dich ſelben iehen
mit welher rede daz geſchach
daz ſi vil manegen man ver ſprach
di ivnch waren vnde rich
in allen wiſ dir vngelich
vnd ſich vf din alter lie
dvrch anders niht want daz dvͦ ſie
mit triwen ſoldeſt bewarn
nvͦ haſtv ir vͤbele mit gevarn
vnt dich ſelben miſſehalten
daz man vͤber dich ſo alten
ſolhiv dinch nvͦ rihten ſol
daz ſtet dir anders danne wol
Der vnverzagte ſprach do
ich enfvͤrhte niht iwer dro
alſo groz alſ vmbe ein har
wan wære diſiv rede war
ſo ſolde man rihten vͤber mich
ſwi div e gebvͤte ſol aber ich
dar an deheine ſchvlde han
ſo ſolt ir mich mit iv lan
in minen eren geneſen
Nvͦ heizet iweriv bvͦch leſen
ſwaz mir ze liden geſchiht
daz ich mich dirre inziht
entſchvldige mit der warheit
deſ bin ich hi zehant bereit
Nv ſtvnt da vil nahen bi
in dem templo dn̄i
ein wazzer daz ſo heilich was
vnde ein ſegen den man dar obe las
Swer vmbe deheinen archwan
ze not rede ſolde ſtan
der mvͦſe daz wazzer trinchen ſan
Vnd ein vmbeganch waſ ovch da
vmbe den vronen altare
ob er vnſchvldech wære
daz wart al da ze ſtet chvnt
gie er dar vmbe ſiben ſtvnt
Swem aber dar an gebraſt
dem het der grozzen ſvͤnden laſt
di vn irreſamen vart
vnd got ſelbe vor verſpart
dar drevten ſie dem gvͦtem man
Er ſprach da zwivel ich lvͤzel an
mirn helfe got nach der warheit
ſin winſter hant den ſchilt treit
ze ſchermen der vnſchvldech iſt
vnde ſwer ane valſchen liſt
rache vͤber ſine fiende gert
deſ treit ſin zeſwiv hant daz ſwert
Daz merchet an Svſannen
div von zwein alten mannen
vreiſliche wart angelogen
vnd fvͤr gerihte gezogen
man weiz wol wi ez ergie
ſi chom wol hin vnde man vie
di vngetriwen alten
wande ſi ſich ſelben valten
mit ir valſchem vͤrchvͤnde
do ſie di gelogenen ſvͤnde
vͦf ſi erzivget wolden han
alſo mag ez ovch hi ergan
Mvͤt aber mich iemen dvrch haz
den bechere got daz er ſich baz
verdenche vnt deſ niht entvͦ
got weiz aber wol daz ich der zvͦ
ſorgen han ze mazzen
vnd woldet ir mihs erlazzen
daz moͤht iv wol vergelten got
ob ir verbæret diſen ſpot
Ovch habt ir ſo vil da von gereit
daz ich gote vnt der warheit
vngerne tæte deheinen chranch
Er nam daz wazzer vnd tranch
vnd gie vmbe alſ er ſolde
er wære ſwie diche er wolde
dar vmbe wol gegangen
Daz wart im do vervangen
fvͤr ein vil michel zeichen
do begonde ein lvͤzel weichen
der ivden herze daz e waſ
ſharpf vnd herter danne ein glas
Nvͦ erchanden ſi ir ſchvlde
vnde vorhten gotes hvlde
an dem gvͦtem han ver lorn
ſi baten in daz er den zorn
næmliche dvrch got ver chvͤr
vnde MARIAM bræhe fvͤr
ſi mvͤſe ſicherlichen iehen
von wem daz wære geſchehen
daz ſi ſwanger wære
vnd er der ſchvlde lære
Nvͦ wart nach ir gegangen
div da waſ befangen
mit einem kinde ane manneſ teil
der ſvͤndegen troſt der ſælegen heil
genaden vͤber gvlde
vnſer erbe ſchvlde
ein wariv ſvͤnærinne
der engele kvͤneginne
div chom da fvͤr gerihte
zir viende angeſihte
di ir vil manege lage
mit vrefellicher vrage
ze verdamnen heten geſtalt
da ſtvnt div magt in gote balt
Si ſprach waz welt ir herren min
Sage an weſ iſt daz kindelin
welhez meinet ir
daz dv da treiſt
ſwi vngerne dv daz ſeiſt
wir wellen wizzen wer er ſi
der dir iſt gelegen bi
ſit Ioſeph vnſchvldech iſt
vnt dvͦ in waren ſchvlden biſt
Deſ en chan ich iv niht geſagen
bi wem haſtvz kint getragen
oder wer iſt ſin vater ſi ſprach got
Ach ach armiv welch ein ſpot
eren pfligt mit wiben ſoͤlhes niht
alſ man an dinem libe ſiht
dvͦ maht vil lihte engelten deſ
daz dvͦ in zihes dvne weiſt wes
Ich zihe in daz da war iſt
daz dvͦ ſin ze vater giheſt
dime kinde ia daz iſt gelogen
zwar ezen iſt ir ſit betrogen
ich wilz bringen ſwi ich ſol
wand ich mit im ſelbem wol
di warheit wol erzivge
daz ich iv niht enlivge
Wildvͦ ſo ia hi ze ſtet
ſo tvͦ dvͦ alſ Ioſeph tet
vnd laz vns di warheit ſehen
ſo mvͤge wir dir nach geiehen
Ir habt e vernomen daz
wi Ioſeph rihte noch michel baz
erſcheinde hie dw gvͦte magt
daz ſi niht war waſ an ſagt
Doch ſi der ſchvlt geliche gie
ſone wart ſo chleiniv ſchvlt nie
da von ſi ſchvldech erſchin
ir vnſchvlt half ir wol hin D
o teilte ſich der ivden ſin
vnde wart groz rvnen vnd͛ in
ieſlicher redete beſvnder
vmbe daz grozze wnder
alſ man von ſoͤlhen dingen ſol
einer vͤbel der ander wol
hie ſchiet div magt mit frevden dan
vnde Ioſeph ane ſvͤnde ir man
Nvͦ hete Auguſtvs geſant
von Rome der cheiſer in daz lant
brieve vnde ahpære boten
vnd hete gewaltechliche geboten
daz man di livte alle anſchribe
vnt daz deſ niemen vri belibe
ſin zins wͤrde ze Rome braht
diz waſ mit rate alſo bedaht
vnt dvrh gewarheit geſat
daz ieſlicher fvͤre in di ſtat
dannen er von gebvͤrte hiezze
vnd ſich da an ſchriben liezze
Der altherre vnde ſin chone
dine wolden ſich da vone
deheinen wis niht enziehen
noch dem rehte niht enpfliehen
Er was von Betlehem geborn
al da het er im erchorn
ze leiſten ſwaz er Solde
div frowe daz ſelbe wolde
dar fvͦr er vnd ſi mite
nach rehter wibeſ gvͦte ſite
Sine fvren niht mit ſchalle
alſo nvͦ di richen alle
ſi fvͦren mit gedvltecheit
div frowe einen eſel reit
der herre gie vnt treip ein rint
deſ fvͤr ſi vnde fvͤr daz kint
vnd fvͤr ſich ze zinſe het gadaht
ſwenne ezcer werlde wrde braht
Svſ het er ſi in ſiner pflege
do ſi ſvs fvͦren vf dem wege
div frowe ſprach zvͦ dem man
eines dinges ich niht verſten chan
wand ich enweiz waz es bedivte
ich ſihe zweier ſlahte livte
vnd harte vro di einen
di andern ſere weinen
daz mvͦz mich dvnchen wnderlich
er ſprach ſo dir got nvͦ rite fvͤr dich
zimt niht gvͦten wiben
laze vnnvͤze rede beliben
Do er daz wort vol ſprach
einen engel er vor im ſach
der ſtraffete in dar vmbe
dvͦ redeſt alſo der tvmbe
ſprach der engel wider in
dvͦ ſolt merchen einen ſin
ez iſt war daz ſi da ſiht
den ivden ze weinen geſchiht
ir dinch gezivht in alſo
ſo ſint di heiden dar vmbe vro
wande in ir ſælde nahet
daz heil von diſen gahet
Nvͦ waren ſi nahen bi der ſtat
vnſer frowe ir ab helfen bat
wande ſi ſich wol verſtvnt
ſo div wip von rehte tvnt
daz ir zit nahen wære
Daz was Ioſeben ſwære
wande er da niender ſtende ſach
wip noch hvs noch den gemach
den man ze kindelbette haben ſol
want da bi in einem ſteine ein hol
daz was vinſter vnde niht ze wit
doch enmohter an der ſelben zit
einer bezzern kemenaten
vnſer frowen niht beraten
Selbe er ir dar in do trvͦch
der bettewæte genvͦch
ſo er ſi beſte mohte han
vnde wolde ovch des niht lan
ern bette ir mit ſin ſelbes hant
vihe vnt der mazze gewant
des er da enbern mohte
vnt daz ir niht entohte
daz mvͦſe vor dem loche ſtan
do bat ſi dar in gan I
oſeben vil gvͤtliche
der alte zvht riche
het ovch einen kneht da
dem ſelbem bevalch er ieſa
ſwaz er da ſines dinges lie
Der herre aleine dannen gie
zvͦ ſinen magen in di ſtat
zwͦ wiſe frowen er da bat
di ſine niftel waren
vnd allen valſch verbaren
dvrch ſinen willen chomen dar
da ſin frowe ir kint gebar
daz ſi ſi bervͦchten alſo wol
ſo man wip ze kindelbette ſol
daz dient er immer vmbe ſi
Einiv hiez Salome div ander zeloni
der wiſeſten zwͦ von der ſtat
ſi gewerten in des er da bat
vnde chomen balde mit im hin
ſie brahten aller ſlahte mit in
ſpiſe da mite ſi ſie wolden laben
vnd ander daz ſi ſolden haben
Swi div frowe dort eine læge
vnde niemen waſ der ir pflæge
vnſer herre got der gvͦte
der ſchvͦf ir ſoͤlhe hvͦte
daz ſi vil ſanfte genas
der engele ein michel menege was
di der ammen reht begiengen
vnde ir herren vroͤliche enpfiengen
hi en erde vnder kintlichen iaren
vor dem ſi doch ze himele waren
Ovch waſ daz hvs vil vinſter e
nv waſ da inne liehteſ me
alſ ich wol gelichen mach
danne ob dri tage an einen tach
ir ſchin gar behalten hæten
vnd mit gemeinen ræten
div ſvnne vnt der mane
vnt die ſterne nebels ane
wrden vmbe ein lieht enein
noch liehter ez dar inne ſchein
Daz waſ dehein wnder niͤht
want daz ewige lieht
dem nie liehteſ gebraſt
aller liehte ein vͤber glaſt
ane daz niht erlivhten mach
der mane div ſvnne vnt der tach
daz lvhte im nvͦ ſelben hie
Nvͦ ſeht wa der wirt hie
mit den frowen ſinen geſten
nvͦ ſahen ſi dort inne gleſten
lieht des ſi waren vngewone
vnd erchomen ſere da vone I
etwedriv wolde di andern lan
fvͤr gen vnde ſie hie vor beſtan
vnze ſi vernæmen div mære
waz anders dar inne wære
Salome beleip vor der tvͤr
Zeloni vil angeſtlichen fvͤr
dvrh vorhte an daz gadem gie
nach wibeſ rehte ſi enpfie
di frowen vnd ir kindelin
ſi bat ſie willechomen ſin
Nvͦ lachete ſi vnt danchte ir
ſi ſprach frowe wan ſagt ir mir
mich wndert ob iv iht we ſi
Nein mir entriwen Zeloni
ir ſit doch iezvͦ geneſen
ſold ich da von ſiech weſen
Ia ſo iſt vnſer wibe ſite
vnt daz vil mane giv da mite
des libes chvmt in groze not
ovch ligent genvͦge da von tot
ich wande ez wære iv anders chvnt
Ine weiz entriwen ich bin geſvnt
frowe ich wæne ir trieget mich
dvͦ biſt doch alter danne ich
nvͦ griffe an allen minen lip
vil gerne frowe ſprach daz wip
Sit ir mirz habt erlovbet
ſi greif ir an daz hovbet
vnde greif her vnt dar
ſi nam vil vlizechlichen war
wes di adern an ir pflægen
ob ſi ſlvͤgen oder ſtille lægen
Do ſi der ſiecheite niht envant
nvͦ lie ſi ſliffen di hant
vnde ſvͦcht in allen ende
hals arm vnd hende
dar nach an div brvſtelin
div warn alſ ſi ſolden ſin
mit milche beraten wol
ſo von rehte chindes mvͦter ſol
daz herze dar vnder ſanfte lach
dar an dehein ſiecheit ſchin
Nvͦ greif ſie mvͤzechliche hin
vͤber den lip vnt div bein
do da niht vngeſvndes ſchein
do ſvͦchete ſi an den fvͤzen
di vant ſi der ſvͤzen
ze rehte chalt vnd heiz
Do ſprach daz wip ineweiz
weſ ich hir vmbe ſvͤl iehen
hie iſt ein wnder groz geſchehen
div frowe iſt magt vnd hat ein kint
ir brvͤſte wol beraten ſint
vnde milche mit grozem wollen
ir lip iſt rein vnd vnbewollen
Diz chint ze vater nie gewan
deheinen irdiſſchen man
wart ie deheinez von gote erborn
ſo hat er im diz vil reht erchorn
wand ich ſo ſchonez ni geſach
Daz gehorte Salome vnd ſprach
dvne weiſt liebe waz dvͦ ſeiſt
vil ſere dvͦ wider dem gelovben reiſt
ſolhiv dinch div vnmvͤgelich ſint
chvm her ſich mvͦter vnd kint
vnd ervar ovch dvͦ di warheit
daz ich dir niht han miſſe ſeit
Div frowe erbaldete do
ſi gi dar in vnd vant alſo
alſ ir div ander hete geſagt
reine mvͦter vnd reine magt
waren menneſſchen vnd got
Nvͦ wande ſi allez ez wære ein ſpot
vnze ſi di warheit ſelbe ervant
do ſi dar reichete mit der hant
vnd wolde griffen an ſi
alſ ovch da vor Zeloni
mit grozer andaht tet
nvͦ erchrvmbet ir an der ſtet
div hant her zvͦ dem arme
Do begonde div vil arme
ſchrien vnd ſere weinen
ſi ſprach owe waz ſol daz meinen
daz ich vil helfeloſez wip
alſvs verlivſe minen lip
herre got nvͦ erloſe mich
dvͦ weiſt wol daz ich wider dich
vil ſelten ie iht geworhte
ich waſ dvrch dine vorhte
zer kirchen naht vnde tach
ſit ich der werlde verpflach
vnd min vil lieber man verſchiet
nach minen ſtaten ich beriet
beide arme vnd ellende
den rachte ich mine hende
vnd pflach ir mit gemache
vnder minem obedache
mit trinchen vnd mit ezzen
alſvs han ich beſezzen
daz weiſtvͦ herre wol fvͤr war
minen witwenſtvl ſiben iar
an alle miſſewende
Ach ach wie ich nvͦ ſchende
mine vrivnt vnd min chvͤnne
di mvͤzen nvͦ chranche wͤnne
an mime libe geſehen
ih bin zerbarmen geſchehen
den ich vil wol gelichet e
we mir armer vnde owe
dirre ſchande vnt der not
daz mih der grimme tot
niht e von der werlde nam
Nvͦ muͦz ih chrvmbiv vnd lam
min leben alſvs vertriben hie
ni niemen wart ermer danne ich bin
Nvͦ ſeht wa Zeloni ſach
einen engel der wider ſi ſprach
bit diz wip gelovbech weſen
ſi mach noh vil wol geneſen
niht verzwivele ane gote
vnde wize daz ſinem gebote
elliv dinch vil mvͤgelich ſint
bervͤret dirre meide chint
mit ſiner heiligen hant
ir leme vnd ir vergihtes bant
ſi iſt geneſen gelovbt mirz
nvͦ erchenne got vnd rat ovch irz
Div frowe alſ ſi bewiſet was
lerte iene daz ſi genas
Nvͦ diz allez alſo er gie
daz ſi div ſiecheit verlie
do lobten ſi got beide
daz ſi von herzen leide
ſin genade het enbvnden
An den ſelben ſtvnden
begonde man alreſt horen
von den himeliſſchen choren
di engele lvte ſingen
von ſvͤzzer ſtimme chlingen
Gloria in ex celſis deo
daz ſprichet tivſſchen alſo
Lop ſi in den himeln gote
vil manech engel vroner bote
mit frevden ſvngen diſen ſanch
div wile dvhte da niemen lanch
Ir habt ovch e wol vernomen
wi von Rome waren chomen
beide brieve vnd boten
di heten vͤber al geboten
daz man dem cheiſer ſande
den zins von dem lande
Nvͦ waſ ein chreftiger magn
deſ volches in di ſtat geſlagn
di ſich da ledigen wolten
dar vmbe ſi niht dolten
daz dehein vihe in der ſtat belibe
ſi ſchvͦffen daz manz vz tribe
ze velde vnd ſin da pflægen wol
div ſtat was gar von livten vol
Alſ ich iv hie beſcheide
in dem lande iſt div weide
winters vnt daz grvͤne gras
daz den ſvmer er dorret was
Si ſchvͦffen zvͦ der hvͦte
di mit manlichem mvͦte
vil ganzer triwen wielten
vnd ir vihe alſo behielten
daz ez gar wider qvæme
vnde niemen ſchaden næme
von wolve noch von diebe
dvrch der geſte liebe
namen ſi ſichez alſo an
vnd tribenz dvrh behalten dan
ſi ſvͦchten gvͦte weide
Nvͦ erſchein in vf der heide
ein lvͤzel e ez tagete
ein engel der in ſagete
daz got geborn wære
diſiv ſtarchen niwͤ mære
begvnden ir herce weichen
daz habt iv ze wortzeichen
ir vindet an diſen ſtvnden
mit tvͦchen bewnden
daz chint in einer krippen ligen
Di hirte do dem engel nigen
ſi begonden vnder ein ander iehen
wir ſvln gen vnd ſehen
di genade di vns erzeiget hat
got ze Betlehem in der ſtat
deſ ſvͤln wir vns frevn alle
Sich cherten nach dem ſchalle
vnde chomen in chvrcen ſtvnden
da ſi di warheit fvnden
ſchinberliche vnd ane lovgen
vnd ſahen mit ir ovgen
in menneſchlichem bilde
dem walt vnd gevilde
bwͦ vnde wͦſte ſint vndertan
vnd mer alſ ich gelovben han
Der den himel hat beſezzen
gewegen vnd gemezzen
apgrvͤnde vnd irewege
ſi iehent daz er læge
in kintlichen banden
Sine gotheit ſi erchanden
an dem engeliſſchem lobe
der ſwebte ein michelteil dar obe
vnd lobten ir ſchæpfære
Swi er hie ein næthech wære
ſin alter done mohte
niemen ze ganzer ahte
mit deheiner zal gelichen
wand er iſt ewichlichen
an anegenge vnt ane drvm
Inprincipio erat u͛bū
daz chivt Ein wort von anegenge
got vns noch verhenge
daz wir ſo verenden diz leben
daz er vns daz ewige rvͦche geben
Diz was lange vor bedaht
e daz ſin lop wrde vol braht
ze vollechlichem werde
da zehimele vnde vͦf der erde
Daz ſprechent div bvͦch ze divte
beide engel vnde di livte
di lobent in dvrch ſinen gewalt
mit lobe vil manechvalt
di engele von den himeln ſint
di livte ſint der erden kint
di lobent in beide nach ir ſite
Noch enwas eſ niht genvͦch da mite
di ſterne ſanden ir lieht dar
daz di naht vnz an den morgen gar
vil wͤnnechliche dar obe ſchein
daz was der groͤzeſten ſtern ein
der da bevor ie wart geſehen
do begonden di livte iehen
ze ierlin vnd anderſwa
daz etwa ſicherlichen da
der werlde heilære
kriſt geborn wære
Nvͦ begonden dar gahen
von verren vnd von nahen
di livte dvrh daz wnder
ovch waren genvͦge dar vnder
der herce gvͦter andaht pflach
Div frowe vnz an den dritten tach
an ir gemache da beleip
vnz daz ſi der gedranch da ver treip
want daz gadem daz waſ enge
des hvͦb ſich daz gedrenge
in dem ſteine vnd for der tvͤr
Si bat ir helfen do hin fvͤr
dvrh der livte gemach
ob ſi iemen gern ſach
daz ſi ſich den wol ſehen lie
der wech dem ſteine ſo nahen gie
ſwer der fvͤr gie oder reit
der mohte in ſiner menneſcheit
himels vnde erden herren ſehen
Diz was ane ſache niht geſchehen
ſo manech richer palas
vnd kemnate inder werlde waſ
mit gezierde vnd mit geræte
vnde mit richer bettewæte
des er hi alles dvrch vns enbar
daz in ſin mvͦter magt gebar
vͦf dem velde bi dem wege
daz bezeichent ſiner genaden pflege
do er menneſch in diſe werlt quam
dar in er alle di do nam
di es im ſtætechliche getrwͦent
vnt den wech ze rehte bwͦent
di varn in ſinem fride des ſit gewis
ze Betlehem ad domū panis
deſ broteſ hvs bedivtet daz
wi chvnder vns bedenchen baz
fvͤr den ewigen tot
wand er iſt daz lebende brot
als er vns ſelbe hat geſeit
ich pinz der wech vnt div warheit
vnt das ewige leben
daz gervͦche er vns herre geben
Noch wil ich iv mer chvͤnden
von den waren vrchvͤnden
dar an ſin gotheit aber ſchein
Ez waſ geparnet fvͤr den ſtein
dem eſele vnt dem rinde
da gervͦchte mit ir kinde
div reine mvͦter inne ligen
Nvͦ begonden in ſtarche andigen
div vihe vnd rvͦmten ir maz
ſi nigen im vnde ſtvnden vͦf hoher baz
als ob ez in iemen hete geſeit
warvmb er in di krippen wart geleit
daz was vnze her niht beliben
ezen wære e lange vor geſchriben
von dem wiſſagen der ez bedahte
vnd ez vns alſo fvͤr brahte
Er ſprach ez geſchiht noch an der zit
daz zwiſſchen zwein vihen gelit
ir herre vnde ſi erchennent in
Noch merchet einen andern ſin
als ez di wiſen hant bedaht
in dem ſtalle iſt maneger hande braht
da rinder vnd eſele enſamt ſtant
Alſ manegen vngelovben hant
ivden vnde heiden
zwiſſchen diſen vihen beiden
lie ſi got in diſe werlt nider
daz frvmte maneger ſele ſider
Div frowe vor dem ſteine lach
rehte vnze an den ſibenden tach
daz ſi ir vil lieben ſvn gebar
do chomen ovch ir frivnt dar
vnde namenſe ſchone in ir pflege
ſi fvrten ſie mit an afterwege
heim ze Betlehem in ir ſtat
